<!DOCTYPE html>
<html>
<head>
  <meta charset="utf-8"/>
  <meta name="author" content="法显/东晋"/>
  <meta name="library" content="龙藏"/>
  <meta name="catalog" content="龙藏/大乘涅槃部"/>
  <title>大般泥洹经卷第一</title>
</head>
<body>
  <h1 class="head">大般泥洹经卷第一</h1>
  <h2>序品第一</h2>
  <p>如是我闻：一时，佛在拘夷那竭国力士生地，熙连河侧坚固林双树间，与八百亿比丘前后围绕，二月十五日临般泥洹。时诸众生各各悦乐，自计清净无疑厌想，忽然自觉悟：“今日如来应供等正觉，哀愍世间，覆护世间，为世间归，等观众生如视一子，恬淡寂灭大牟尼尊，告诸众生今当灭度，诸有疑难皆应来问，为最后问。”如是觉已，各怀忧戚。</p>
  <p>尔时，世尊从其面门放种种光，青黄赤白玻瓈红色，明耀殊特普照三千大千世界乃至十方一切佛土。六趣众生其蒙光者，罪垢诸恼皆悉除灭，咸皆悲恸泪下如雨，更相谓言：“怪哉！仁者，世间虚空！怪哉！仁者，众生福尽！怪哉！仁者，苦法增长！如来不久当般泥洹。一何驶哉！世间虚空！何其驶哉！世间眼灭！我等当共疾往诣佛礼拜供养，劝请世尊不般泥洹，住寿一劫若过一劫。若佛泥洹，谁为我等亲善慈导？谁为我等救诸厄难？是故仁等有所不了，当诣如来咨决所疑。”</p>
  <p>尔时，大地六种震动。时八百亿比丘，皆阿罗汉，心得自在，所作已办，离诸烦恼，降伏诸根譬如大龙，成就空慧逮得己利，如栴檀林以为眷属，功德具足为佛真子。其名曰：尊者迦旃延、尊者薄拘罗、尊者优波难陀等。是诸比丘晨用杨枝澡漱清净，时有妙光来照其身。如日初出照青树叶，赤脉悉现；此诸比丘亦复如是，举身支节一切毛孔血流如雨，心大苦痛，哀愍安乐诸众生故，欲发大乘方便密教故，教化因缘故，疾澡漱讫来诣佛所，稽首礼足绕百千匝，恭敬问讯于一面住。</p>
  <p>复有二十五亿比丘尼，皆阿罗汉，心得自在，所作已办，离诸烦恼，降伏诸根譬如大龙，成就空慧逮得己利。其名曰：拘邻女须跋陀罗比丘尼、优婆难陀比丘尼、海智比丘尼等。如日初出照青树叶，赤脉悉现；此诸比丘尼亦复如是，举身支节一切毛孔血流如雨，心大苦痛，哀愍安乐诸众生故，欲发大乘方便密教故，教化因缘故，来诣佛所，稽首礼足绕百千匝，恭敬问讯于一面住。</p>
  <p>复有诸比丘尼，皆是菩萨，人中雄猛得十地行，教化因缘故现为女身，游四无量能现为佛种种变化。</p>
  <p>复有一恒河沙菩萨摩诃萨，人中雄猛，一切功德皆已具足，以方便身深乐大乘，正向大乘、饥虚大乘，贪求大乘、渴仰大乘，善能随顺一切世间，未度者度，未脱者脱，于无数劫修习净戒度脱众生，于无数劫修习净戒安慰众生，于无数劫修习净戒兴隆三宝，于无数劫修习净戒转正法轮，于无数劫修习净戒成大庄严，于无数劫修习净戒行处坚固，如是等无量功德皆悉成就，等观众生如视一子。其名曰：海德菩萨、无尽智菩萨等。如日初出照青树叶，赤脉悉现；此诸菩萨亦复如是，举身支节一切毛孔血流如雨，心大苦痛，愍念安乐诸众生故，欲发大乘方便密教故，教化因缘故，来诣佛所，稽首礼足绕百千匝，恭敬问讯于一面住。</p>
  <p>复有二恒河沙五戒优婆塞，深乐一切诸对治法——苦乐、常无常、我非我、空非空、依无依、众生非众生、恒非恒、吉非吉、有为无为、泥洹非泥洹，深乐如是对治之法，欲闻妙义阐扬大法，于无数劫净修梵行而无毁失，欲行大乘为人广说，修习净戒欲学坚固大乘，欲学随顺世间，欲学度脱世间，欲学兴隆三宝，欲学转法轮，欲学大庄严，如是无量功德具足，等观众生如视一子。其名曰：光无垢称王优婆塞、善德优婆塞。如是等二恒河沙优婆塞，于晨朝时为供养如来故，人人各作五千栴檀床帐、沉水床帐、众宝床帐、天香床帐、郁金香华床帐等。其诸床帐悉以牛头栴檀香薰，庄严种种奇妙七宝，校饰金绳罗网以覆其上，青色青光、黄色黄光、赤色赤光、白色白光、红色红光、玻瓈色玻瓈光、如意珠色如意珠光，以如是等杂色庄严，殊胜希有周匝障幔，皆以七宝罗网罗覆其上，周回四面悬众宝幡，种种杂香以涂其上，金镂织成以为垂带。其宝帐内种种异色庄严如上，七宝织成以为茵蓐，柔软香薰以敷其内。一一床帐各载以宝车，其车严好七宝庄严，前后皆有宝幢幡盖。一一幡盖皆以七宝罗网，青黄赤白七宝庄严，及四种华优钵罗、钵昙摩、拘牟头、分陀利，亦以七宝校饰如前，结众杂宝以为华鬘，鲜好白氎图画如来本生之像，表现菩萨从初发意至于成佛，中间受身种种苦行无不记列。夹道两边作众伎乐，其诸乐器皆用七宝，其音和雅皆出无常、苦、空之音，咸言怪哉世间虚空，悲号泣泪声振天地。为供养故各赍名华、细末杂香，又办种种上味之食，用山涧水，燃以香薪，令食细软香味具足。又于坚固林内外扫洒，布七宝沙，香薰宝衣以覆其上。周回敷置三十二行师子之座，皆以七宝庄严，雕纹刻镂，五色晃曜，众妙杂香用薰其座，七宝茵蓐以敷其上。众事办已而作是念：“一切众生有所须欲，我悉施与。衣服、饮食、财物、珍宝、国城、妻子、头目、髓脑、血肉、肌体，贫富贵贱随其所须各令充足，唯除色欲、毒药及害生等不净之施。”是诸优婆塞发菩萨心而作是念：“我等持是床帐、宝车、众物供具，施佛及僧是为最后供养大施。”各作是念：“佛及大众受我供已，今日如来当般泥洹。”作是念已，其心悲乱。譬如日出照青树叶，赤脉悉现；诸优婆塞亦复如是，举身毛孔血流如雨，身心毒痛悲泣流泪。又于坚固林侧，施大帐幔七宝庄校，高广严好上际虚空。于其帐内立七宝舍，馔具毕已，来诣佛所，稽首佛足。幢盖供养遍满虚空，烧香散华犹如云雨，咸皆悲慕哀动天地，抚臆号叫泪下如雨，更相谓言：“怪哉！仁者，世间虚空！一何驶哉！世间眼灭！”头面著地同声请佛：“愿佛及僧哀愍我等，与诸大众俱受我请，受我请已当般泥洹，令我等饭佛大众得最后施福。”世尊知时默然不受，如是三请，佛亦默然。时诸优婆塞一切望绝，愁忧苦恼。犹如慈父唯有一子，卒病命终，送殡而还，愁忧苦恼；诸优婆塞愁忧苦恼，亦复如是，作礼而起于一面住。</p>
  <p>复有三恒河沙优婆夷，皆持五戒功德具足，现为女像化度众生，呵责己身犹如四蛇，八万户虫侵食其体。是身嗅秽贪欲所惑，譬如死尸无一可乐，是身不净九孔常漏，血肉筋骨共相依假以为伪城，手足支节以为却敌，爪齿耳目以为寮孔，幻伪心法以为寮障，放逸调慢以为楼观，恶贼意王居其城内，贪利荡逸驰骋六境。如此贼城，诸佛所弃，愚夫所乐，贪欲、瞋恚、愚痴、罗刹依止其中。如伊兰丛林无可爱乐，聚沫、芭蕉无有坚固，电光、野马、呼声之响、水月、幻、化，如海涛波驶流立草须臾不住，丘冢丛林秽恶充满，狐狼雕鹫鸟鸱饿狗，诸恶虫辈竞止其中，如此秽身安可堪处？若以一毛滴大海水尚可知数，此毒树身四百四病，无量众秽不可称计。如世尊说譬喻，天下草木斩以为筹，大地土石末为微尘犹可知数，此身不净无量杂恶其数过是。是身暴害灭诸善法，是等优婆夷能舍此身犹如弃唾，习行空行、无相、无作，深乐大乘常为人说。其名曰：耆婆尸利优婆夷、胜鬘优婆夷、毗舍佉优婆夷等。于晨朝时，光明照已即觉斯瑞，便各疾办众供养具倍胜于前，来诣佛所，头面著地，请佛及僧。世尊不受，愁忧苦恼在一面住。</p>
  <p>复有四恒河沙诸离车童子，在毗舍离城内并外来者，及阎浮提边国诸王大臣，俱乐正法淳修戒行，众德成就伏诸异学及乱法者，普能惠施无畏之法，为众演说无尽法藏，悉能修习诸佛所说甘露妙法，摧伏众魔外道邪论，自持律行令持戒僧得力安隐，自持律行乐听大乘为人广说，普慈愍伤一切众生德皆如上。其名曰：净离垢藏离车童子、常快净离车童子、恒水离垢净离车童子等。是诸离车各办八十四亿栴檀床帐、沉水床帐、郁金床帐、柏木床帐、兜楼香木床帐，亦各八十四亿雕文刻镂，七宝庄严，五色光耀，严饰如前。各办八万四千宝马，八万四千大象王，八万四千四马宝车，悉以神珠明宝绞络庄饰，端严姝妙行如疾风。又办八万四千明月神珠昼夜常明，幢盖幡华大宝帐幔，白叠图像次第如前。其宝华盖广一由旬，彩画细叠以为图像三十二由旬，其幔高显各百由旬，其幡各长一千由旬，七宝庄校严饰如前，其饭香气薰一由旬。敷置床座，于坚固林供具悉备，来诣佛所，稽首请佛，头面礼讫于一面住。</p>
  <p>复有阎浮提内大长者五恒河沙，深乐正法，淳修戒行，众德成就，伏诸异学及乱法者，深乐大乘。其名日：月光王薝卜华首长者、法首长者。如是等长者子及长者女五恒河沙，于晨朝时，承佛威神，办众供具倍复胜前，来诣佛所，稽首请佛，头面礼足于一面住。</p>
  <p>复有毗舍离王内外眷属，及阎浮提主大小城邑聚落野人君主，除阿阇世，其余诸王月离垢藏王、日离垢王等，六恒河沙各将一百八十万亿眷属，皆悉勇健，力如龙象，行如疾风，深乐正法，淳修戒行，众德成就，伏诸异学及乱法者，所作供具转倍胜前，来诣佛所，稽首请佛，头面礼足于一面住。</p>
  <p>复有阎浮提主大小诸王夫人、婇女七恒河沙，除阿阇世王夫人、婇女，皆厌患女身，修行空行，深乐大乘，广为人说，所修功德悉如前说。诸优婆夷其名曰：三界妙夫人、念德夫人等。所作供具倍复胜前。于晨朝时，来诣佛所，稽首请佛，头面礼足于一面住。</p>
  <p>复有八恒河沙诸天众俱，普明天子等，皆乐大乘，广为人说，修行净戒，渴仰大乘；诸众生类乐大乘者，以大乘法断其渴仰；修行净戒，贪乐大乘、坚固大乘、觉悟大乘，于大乘法不起嫉慢；伏诸异学及乱法者，护持正法，修行净戒；随顺世间，未度者度，未脱者脱；欲转法轮，欲兴隆三宝永使不绝，欲建大庄严。如是等无量功德皆悉具足，等慈众生犹如一子。是诸天等于晨朝时，光明照已觉斯瑞相，咸作是念：“如来不久当般泥洹。”来诣佛所，见众供具，各相谓言：“汝等观彼人间供养，庄严殊特与天无异。供养如来为最后供，种种饭食供佛及僧最后大施，而今世尊悉皆不受。诸仁者，我等今日亦当为佛及僧并诸眷属，为最后施，成大施度！如来及僧并诸眷属，哀受我等最后供施当般泥洹。佛世难值，最后施度倍复甚难。怪哉！仁者，世间虚空！一何驶哉！世间眼灭！”是诸天众咸作是念：“我等亦当供养如来。”即办供具倍胜人间，床帐、车乘、幢幡、华盖、图像、帐幔，悉以天香、天缯、天宝庄严校饰。供具办已，来诣佛所，稽首礼足绕百千匝，恭敬问讯于一面住。</p>
  <p>复有九恒河沙诸龙王从四方来。其名曰：和修吉龙王、难头优钵难陀龙王等。众德具足，哀愍世间，于晨朝时光明照已，各作是念：“如来不久当般泥洹。”办众供具倍胜人天，来诣佛所，稽首请佛，绕百千匝于一面住。</p>
  <p>复有十恒河沙诸鬼神王，毗沙门等。一切鬼王所作供养悉皆如前，来诣佛所，稽首请佛，绕百千匝于一面住。</p>
  <p>复有二十恒河沙伽留罗王，龙怨伽留罗王等；三十恒河沙揵闼婆王，那罗达揵闼婆王等；四十恒河沙紧那罗王，快见紧那罗王等；五十恒河沙摩睺罗伽王，大快见摩睺罗伽王等；六十恒河沙阿修罗王，游空阿修罗王等；七十恒河沙陀那婆王，法水离垢胜王等；八十恒河沙罗刹王，广怖畏罗刹王等；九十恒河沙丛林主王，乐香丛林主王等；千恒河沙持咒王，大幻持咒王等；一亿恒河沙欲色众，善现欲色等；百亿恒河沙天女，众蓝婆天女等；千亿恒河沙负多王，宿君坻负多王等；百千亿恒河沙天子，四天王等；百千亿恒河沙风神王；一亿恒河沙乐云雨神王；一切世间寂静云雨王。是诸王等于晨朝时，明照已觉斯瑞相，各作是念：“如来不久当般泥洹。”雨众供具倍胜人天，来诣佛所，稽首请佛，绕百千匝于一面住。</p>
  <p>复有二十恒河沙香象王，金色绀眼象王等。是诸象王随其力能于雪山中取众香药草，及诸名华优钵罗、钵昙摩、拘牟头、分陀利华等大如车轮，及山川水陆所生诸华，以用庄严床帐供具，悲鸣号吼声震天地：“一何驶哉！世间虚空！一何驶哉！世间眼灭！”来诣佛所，头面礼足于一面住。</p>
  <p>复有三恒河沙师子王，大震吼师子王等，皆于众生普施无畏。及诸鸟王，迦兰陀鸟、迦陵频伽鸟王等，所作供养悉如象王。复有诸牛羊王，诣坚固林出好香乳，一切坑池乳皆流溢。复有诸蜜蜂王皆以香蜜盈满其中。如是等比数如恒河沙，悉诣佛所，头面礼足于一面住。</p>
  <p>复有万恒河沙五通神仙，与四天下一切众仙俱，忍辱仙人等作种种神力，所作供养悉倍胜前，来诣佛所，以发布地，稽首佛足于一面住。</p>
  <p>尔时，十六大国比丘、比丘尼，唯除尊者大迦叶、尊者阿难二众，余者悉集满一由旬，悉皆如前。比丘、比丘尼众于晨朝时，来诣佛所，稽首佛足，绕百千匝于一面住。</p>
  <p>复有万恒河沙诸小山神王、大山神王，世界中间诸鬼神王、须弥山神王，食诸树叶华果种种生类，皆有神力放大光明，来诣佛所，稽首礼足于一面住。</p>
  <p>复有百千万恒河沙八大河大海大地诸神天子，大小诸王皆有神力，放大光明蔽于日月，于坚固林出甘露水，满熙连河微流清彻，处处皆作七宝阶道，令诸会众饮之无厌。</p>
  <p>尔时，力士生地北面南向，有自然善法重阁讲堂，文饰刻画，七宝庄严，五色光耀，清泉浴池华果园林亦自化成，譬如忉利天欢喜之园甚可爱乐。其诸天、人、阿修罗悉睹如来泥洹之相，咸皆悲感愁忧叹息。</p>
  <p>复有一亿阿僧祇四天王诸天子皆悉来会，各相谓言：“汝等观此天、人、阿修罗，为最后供养如来故，作此胜妙殊特供具种种饮食，佛与大众受彼施已当般泥洹。我等亦当办众供具倍胜于彼。”皆用天华、天香、天食、曼陀罗华、摩诃曼陀罗华、迦拘罗华、摩诃迦拘罗华、曼殊沙华、摩诃曼殊沙华、散多那华、摩诃散多那华，如是等种种天华及诸天香，以成供具来诣佛所，稽首请佛于一面住。</p>
  <p>释提桓因与阿僧祇三十三天众所作供养，乃至第六天王与诸眷属所作供养转倍胜前。除四无色及色有无想天，其余诸天亦办供具转倍胜前。</p>
  <p>尔时，娑婆世界主梵天王，与诸梵天子无量眷属，各放身光遍四天下，欲界人天身诸光明皆蔽不现，普雨天衣及天名华供办天食，一一天幢、天幡、天盖，从坚固林上至梵天，办众具已，来诣佛所，稽首请佛于一面住。</p>
  <p>复有毗摩质多罗阿修罗王，与无量阿修罗眷属俱，放身光明遍四天下，释提桓因及诸梵王身诸光明皆蔽不现，亦办饭食及众供具，其诸宝盖悉皆弥覆小千世界。办众供已，来诣佛所，稽首请佛于一面住。</p>
  <p>尔时，天魔波旬与无量魔天女众俱，即以神力普开一切诸地狱门，随彼地狱众生有所愿乐皆给济之。又复普告地狱众生言：“汝等当念如来应供等正觉作最后随喜！此是汝等力所堪能修行福利，当令汝等长获安乐，永得解脱地狱楚毒。”以如来威神故，令魔波旬心转调伏，与眷属俱皆悉庄严兵仗、刀剑、弓箭、金锤、钺斧、罥索、长钩、斗战众具，地狱众生长夜痴冥，远离正法受诸苦痛，城郭门户盛火炽然，兴云大雨令火悉灭。尔时，地狱众生离苦获安。离苦获安已，一一诸魔与其眷属，办众供具倍胜于前，来诣佛所，稽首请佛：“唯愿世尊，哀受我供！受我供已，其有善男子、善女人，称摩诃衍名者若真若伪，我等皆当为是人等作无畏之护。”而说是咒：</p>
  <p>“咃趐吒吒罗（一）　咃趐（二）　鲁楼丽（三）　摩诃鲁楼丽（四）　阿罗（五）　摩罗（六）　多罗（七）　悉波呵（八）</p>
  <p>“是咒能令诸乱心者得深妙定，是咒能令诸恐怖者离诸恐怖，是咒能令为法师者辩才无断，是咒悉能降伏外道。诸有能护正法者，为是咒所护如佩神剑。我此咒术所说诚谛，其有人能持此咒者，若在旷野、凶害、毒兽、水火难等，若持若说，众难悉除如龟藏六。我等今日皆悉以离诸魔谄曲。惟愿世尊，哀受我供，愿并印可所说神咒。”</p>
  <p>尔时，世尊即告魔言：“我不受汝饭食供养，为安隐一切众生故，今当受汝神咒法施。”如是三请，世尊亦三默然不受。</p>
  <p>时魔波旬及魔天女，稽首佛足于一面住。</p>
  <p>复有大自在天王，与无量大力诸天子俱，放大光明遍照三千大千世界，梵释诸天乃至阿修罗众身诸光明悉蔽不现。办众供具倍胜于前，华盖光明遍照三千大千世界，百亿日月悉如聚墨光明不现。</p>
  <h2>大身菩萨品第二</h2>
  <p>东方去此无数阿僧祇恒河沙佛土微尘佛刹，有世界名意乐美音，佛号虚空等如来应供等正觉，在世教授告第一声闻菩萨名曰大身：“善男子，西方有世界名曰娑婆，佛号释迦牟尼如来应供等正觉，临当灭度。持此国土满钵香饭，香彻三千大千世界，并以我心现彼大众，彼如来受我饭已当般泥洹。又持众宝床帐供具献彼如来。汝等并自请决所疑。”是时，大身菩萨稽首佛足，右绕讫，合掌受教，与无数阿僧祇菩萨摩诃萨俱，来向此娑婆世界。</p>
  <p>尔时，三千大千世界地普大动。时会大众释、梵、四天王、魔王、阿修罗，及大力诸天见此地动，举身毛竖，各自见身光明不现悉如聚墨。尔时，大众一切惊起。文殊师利童子告诸释、梵、护世、魔王、诸天王言：“汝等勿怖！汝等勿怖！东方去此无数阿僧祇恒河沙国土微尘佛刹，有世界名意乐美音，佛号虚空等如来应供等正觉，告第一声闻菩萨：‘汝行诣娑婆世界，有佛号释迦牟尼如来应供等正觉临当灭度，供饭彼佛及比丘僧。汝等并自请决所疑。’即时大身菩萨稽首佛足，右绕讫，合掌受教，与无央数阿僧祇菩萨摩诃萨俱来诣此娑婆世界，放身光明故令汝等光明悉蔽不现。彼虚空等如来应供等正觉，供养世尊故遣菩萨来，汝等皆当一心随喜。”时，释、梵、天王及诸大众即复叹曰：“何其怪哉！世间虚空！如来不久当般泥洹。一何驶哉！世间眼灭！”皆悉举声哀号悲哭。</p>
  <p>时彼大身菩萨摩诃萨，与无量阿僧祇诸菩萨俱，从意乐美音佛土，各各遍身放大光明来诣娑婆世界。其大身菩萨举身毛孔光明，化为无量杂种莲华。一一华上各有七百八十万城，高广严好。其城七重，城各七宝，阎浮檀金以为却敌。其却敌上列植宝树。其树悉生众宝莲果，皆以金绳连绵树间，以七宝网重罗树外。微风吹动作五音声，其音和雅犹如天乐，人民安隐快乐自在。其城外有七宝池周匝围绕，八功德水湛然充满，不冷不热，微流清净，皆生四种七宝莲华，大如车轮，青黄赤白五色光耀，乘七宝船游戏其中。又其城内亦有浴池，四种莲华大如车轮，五色严好。其池四边，以黄金、白银、琉璃、玻瓈，面各一宝互相映发，玫瑰为底，布以金沙。一一浴池各有十八黄金梯陛，种种杂宝校饰庄严梯陛，中间皆以阎浮檀金，为芭蕉树列植道侧。天优钵罗、钵昙摩、拘牟头、分陀利华，大如车轮遍覆池上，异类众鸟游戏其中。其浴池上悉有种种天香华树，四方风吹遍散池上。其水香净如天栴檀。其城内外有八万四千大王，一一诸王各有无量夫人婇女五欲自娱。人民舍宅各四由旬，垣墙七重悉皆七宝，亦各自有园观浴池，五欲快乐随意游居无有适主。其地柔软，散五色华，薰以天香。又复彼处，无有声闻、缘觉之名，淳一大乘。一一华上皆有大王，处师子座宝机承足，众宝帐幔弥覆其上，以大乘法化度众生。其诸众生悉在华上听受大乘，书持诵念如说修行。大身菩萨毛孔光明神通变化，其余菩萨亦复如是。时诸众生无有欲乐，但有忧恼悲泣，随路渐渐行诣拘夷大城，各相谓言：“汝等观此天人供养殊特之事，诸来菩萨亦办供具，众味饭食鲜洁香美，无可为喻。”大身菩萨与诸眷属，从身毛孔出宝莲华，所赍饭食供佛及僧。其饭香气普薰三千大千世界，众生闻者一切烦恼皆悉除灭。莲华、宝帐、幢幡、华盖，一切供具无可为喻。从其本国来向此土，乘虚而至犹若高台，一切众生无不悉见。大身菩萨及诸眷属设众供养倍过诸天。唯除如来光明，梵、释、诸天光蔽不现。彼诸菩萨其身毛孔皆雨莲华，其华香薰普遍三千大千世界。诸闻香者，罪垢消除，发菩提心。大身菩萨身大无量遍满虚空，自舍如来余无能测，稽首奉献饭食众供于一面住。</p>
  <p>南方世界诸来菩萨，其身毛孔出宝莲华，如阎浮提从莲华上起七宝城倍胜东方。西方世界诸来菩萨，毛孔莲华如四天下，城等众具转倍胜前。北方世界诸来菩萨，毛孔莲华如小千世界，城郭、浴池亦倍胜前。乃至十方世界无量阿僧祇诸来菩萨，皆如大身菩萨身满虚空，毛孔莲华犹如三千大千世界，雨种种华及众供具，自舍如来其身光明悉蔽众会，稽首奉献于一面住。</p>
  <p>尔时，坚固林侧为大吉祥地，周回敷座三十二行。其处狭小而诸菩萨身大无量，诸天世人皆悉云集而不迫窄。有座如针锋处者，有座如毛端处者，有座如毫芒处者，有座如微尘处者，随身大小各得安立而不苦患。乃至十方微尘数世界六种大动，神通变化现希有相，各各随力设供如前。时阎浮提，唯除尊者大迦叶眷属、尊者阿难眷属、阿阇世王眷属，其余众生无不来会。</p>
  <p>尔时，虺蛇、毒螫诸恶虫类，魔鬼、罗刹、杂咒蛊道，皆生慈心，不相侵害如视一子，唯除一阐提辈。</p>
  <p>尔时，佛威神故，此三千大千世界地皆柔软，无有丘墟、沙砾、荆棘、毒草，众宝庄严犹如西方极乐国土。时会天、人、阿修罗众，尽见十方微尘数世界，其中所有悉在目前如观镜像。</p>
  <p>尔时，如来从其面门出种种光明耀殊特，诸来会者其身光明皆蔽不现，一切众生稽首劝请，所应作已还从口入。时诸天、人、阿修罗等，即大恐怖，身毛皆竖，各相谓言：“如来光明遍照十方无量世界，所应作已还从口入更无余事，必是最后泥洹之相。天人奉献皆悉不受，何其怪哉！四功德牙一旦废舍，圣慧日光从今永灭，慈悲宝船于斯沉没。”呜呼痛哉！众生望绝，悲号啼哭，血泪如雨。譬如大云普雨世界，时诸大众啼哭流泪，亦复如是。</p>
  <h2>长者纯陀品第三</h2>
  <p>尔时，会中有拘夷城长者，名曰纯陀，与五百长者子俱威仪庠序，观察众会皆已来集，更整衣服为佛作礼，心怀忧戚。如日初出照青树叶，赤脉悉现；时彼长者亦复如是，举身血出，泪下如雨，绕百千匝合掌白佛：“唯愿世尊，与诸大众哀受我等最后供养，当令我及一切众生悉蒙解脱。譬如田家贫子，仲春之节，耕田下种，仰希天雨；今我如是身口意患烦恼众垢，始蒙少习厌离之想，唯愿世尊，当惠法雨与诸大众，哀受我请，枯旱之田得蒙慈泽。”</p>
  <p>尔时，世尊一切种智知一切时，告纯陀言：“如来应供等正觉与诸大众，当受汝请最后供养。”</p>
  <p>时诸天、人、阿修罗，闻如来应供等正觉受长者纯陀最后供养，一切大众内怀欢喜，异口同声叹未曾有：“善哉！善哉！纯陀长者，德愿满足。甚奇！纯陀，生人道中难得之利，汝今已得。如优昙钵华，世间希有；佛出于世难值于此，信心难得，闻法亦难，佛临泥洹最后供养复难于彼。又复纯陀，譬如春月十五日夜，纯净圆满无诸云翳，一切众生莫不瞻仰；汝亦如是，如来应供等正觉，与诸大众受汝最后檀波罗蜜。善哉！纯陀，是故说汝如月盛满，一切众生无不瞻仰。奇哉！纯陀，为佛真子，虽生人道，今皆谓汝为天中天，是故我等当稽首礼。”咸共举声，而赞颂曰：</p>
  <p>“虽生人道中， 天相悉具足，</p>
  <p>我及一切众， 今当稽首请。</p>
  <p>今若哀许者， 当宣微心愿，</p>
  <p>若欲度众生， 唯应速劝请，</p>
  <p>今日天中天， 人中调御士，</p>
  <p>圆应神通眼， 无量功德相，</p>
  <p>为众生哀请， 舍涅槃方便。</p>
  <p>天中天住世， 广说甘露法，</p>
  <p>久远生死苦， 从是获安隐。”</p>
  <p>尔时，纯陀长者欢喜踊跃。犹如有人卒丧父母忧悲顿至，临送墓所忽然还活，瞻奉悲喜倍增敬情；纯陀长者及诸眷属，欢喜踊跃亦复如是，五体投地，叉手合掌，以偈颂曰：</p>
  <p>“快哉我今得大利， 人中妙果悉已获！</p>
  <p>快哉我今得大利， 永闭泥犁恶趣门！</p>
  <p>快哉我今得大利， 生世得值无上果！</p>
  <p>犹如沙中求妙宝， 忽遇金刚大欢喜。</p>
  <p>快哉我今得善离， 在在处处畜生惑！</p>
  <p>快哉我今得大利， 优昙钵华坚固信！</p>
  <p>快哉我今得善离， 饿鬼悭贪饥渴苦！</p>
  <p>快哉我今得大利， 难得施度到彼岸！</p>
  <p>从今永闭诸恶趣， 阿修罗王究竟离。</p>
  <p>快哉我今得大利， 如来出世甚难遇！</p>
  <p>优昙钵华今得值， 亦如芥子投针锋。</p>
  <p>快哉我今得善离， 四天大王计常想！</p>
  <p>快哉我今得大利， 法王大宝今悉见！</p>
  <p>乃至欲天十生处， 谛了分明不染著。</p>
  <p>快哉我今得大利， 世雄难遇今奉觐！</p>
  <p>犹如芥子投针锋， 值佛甚难复过是，</p>
  <p>尽三界源二十五， 针锋为喻亦复然。</p>
  <p>快哉我今得大利， 值遇如来愿满足！</p>
  <p>摧灭一切诸凶恶， 无量痴冥无知贼。</p>
  <p>快哉我今得大利， 生值离垢莲华尊！</p>
  <p>快哉我今永得离， 弥沦涛波生死海！</p>
  <p>快哉生世值如来， 如海盲龟遇浮木！</p>
  <p>快哉我今永得离， 生死大海盲龟惑！</p>
  <p>快哉我今得大利， 世未曾有无伦匹！</p>
  <p>天人哀请悉不受， 难请之宝我今得。</p>
  <p>快哉我今得大利， 天人修罗所尊奉！</p>
  <p>快哉今得现法果， 大仙受我最后请！</p>
  <p>快哉我今得大利， 与诸天人俱劝请，</p>
  <p>舍彼天人上妙馔， 哀愍受我粗涩供！</p>
  <p>快哉我今得大利， 天人献供愿不果，</p>
  <p>我供粗涩如伊兰， 如来大慈哀愍受！</p>
  <p>诸天人民阿修罗， 愁忧号泣稽首请，</p>
  <p>如来大悲普慈愍， 等视众生如一子，</p>
  <p>假令不受众饭供， 愿哀天人不灭度。</p>
  <p>彼诸天人无余求， 唯愿如来永住世！</p>
  <p>犹如须弥处大海， 时金刚轮安不动，</p>
  <p>山水映发端严好， 如来如是处大会，</p>
  <p>法王威光曜四众， 犹如重云举世闇，</p>
  <p>日光显出除众冥。 今诸天人亦如是，</p>
  <p>久远忧悲痴冥闇， 唯愿如来久住世，</p>
  <p>圣慧日光悉除灭。 愿长住世大智尊，</p>
  <p>愿长住世大雄士， 令我等心离忧怖，</p>
  <p>犹若须弥安不动。”</p>
  <p>尔时，世尊告纯陀曰：“如是，纯陀，佛兴于世甚难得值，犹如海沙一金刚粟；人身难得又复过是；具足信心，亦复甚难；犹如盲龟值浮木孔，得遇如来临般泥洹，最后所供檀波罗蜜复难于彼，如优昙钵华时一现耳！汝今纯陀，莫生忧恼，应大欢喜。所以者何？当作是念：‘今日如来与诸大众受我最后大施供养，以是善利故应欢喜。’汝今纯陀，勿请如来长住此世。当观世间皆悉无常，一切众行性亦如是。”</p>
  <p>尔时，世尊即为纯陀，而说偈言：</p>
  <p>“正使久在世， 终归会当灭，</p>
  <p>虽生长寿天， 命亦要之尽。</p>
  <p>事成皆当败， 有者悉磨灭，</p>
  <p>壮为老所坏， 强者病所困。</p>
  <p>人生皆有死， 无常安可久，</p>
  <p>无色无强力， 亦无有寿命。</p>
  <p>妻子及象马， 钱财悉复然，</p>
  <p>世间诸亲戚， 眷属皆别离。</p>
  <p>三界大恐怖， 乃至恶道苦，</p>
  <p>斯等悉归灭， 安可不厌患？</p>
  <p>有有生老相， 所谓惭耻法，</p>
  <p>计常所侵欺， 而谓为长存。</p>
  <p>清凉殊胜法， 远离于恐怖，</p>
  <p>亦得离生老， 病死之大患。</p>
  <p>乱心愚痴垢， 此等谓皆度，</p>
  <p>无量无有余， 妙胜之寂灭。</p>
  <p>其义实无常， 亦非荫护法，</p>
  <p>但是众苦聚， 虚伪非坚固。</p>
  <p>无堪无所忍， 亦非可常保，</p>
  <p>斯等如蚕虫， 结网而自缠。</p>
  <p>轮回三界中， 无一可乐处，</p>
  <p>唯有生老苦， 病死之大患。</p>
  <p>知义者能见， 寿命日夜流，</p>
  <p>衰减欺诳法， 恐怖无暂欢。</p>
  <p>疾病忧悲恼， 诸非义盈满，</p>
  <p>欲火轮炽然， 众难竞来集。</p>
  <p>智者永不住， 受斯大苦痛，</p>
  <p>晓了五欲患， 是非功德利。</p>
  <p>离欲无所贪， 明了见真实，</p>
  <p>是为解脱观。 舍除诸生者，</p>
  <p>呵责害结怨， 究竟弃诸有。</p>
  <p>从此疾离一切数， 犹如薪尽盛火灭，</p>
  <p>妙色湛然常安隐， 不为衰老所灭磨。</p>
  <p>无量疾苦不逼迫， 寿命长存无终极，</p>
  <p>无边苦海悉已度， 不随时节劫数迁。</p>
  <p>快哉如来超三界， 生死轮回不复惑，</p>
  <p>汝莫观我永灭度， 犹如须弥跱大海。</p>
  <p>纯陀我今当泥洹， 平等正法永安乐，</p>
  <p>诸明智者闻斯义， 谛了分明不忧戚。</p>
  <p>莫以生死危脆身， 微浅智慧测量佛，</p>
  <p>我身真实处安隐， 唯是天尊能谛了。”</p>
  <p>尔时，纯陀白佛言：“善哉！善哉！世尊，我等凡劣得知如来泥洹不可思议。世尊，我今便得与彼大人诸菩萨众及诸罗汉等无有异。如文殊师利童子及阿罗汉，此等众中若有最初受戒，即受戒曰得在僧数；我今凡劣亦复如是，蒙佛威神得同斯等大贤众数。唯然，世尊，愿使如来长存于世，不愿泥洹如燋败种。”</p>
  <p>文殊师利语纯陀言：“莫作是愿！所以者何？当作是观，有为行法，性自如是。如是观者，空慧具足，欲求正法当作是觉。”</p>
  <p>纯陀答曰：“文殊师利，夫如来者，是人中尊，为天中天，名为应供，岂是行耶？若是行者，为生灭法。譬如水泡速起速灭，往来流转犹如车轮；若使如来是行数者，终不得出人天之上，非天中天，亦非应供。</p>
  <p>“复次，文殊师利，汝岂不闻有天长寿？而今如来不满百岁，云何生死之法，称人天上，为天中天，名曰应供？文殊师利，譬如有人作聚落主，随其功勋渐渐迁转得为高位，众人所敬，财力自在；受福既尽，还为贫贱，人不齿录。若使如来是行数者，亦复如是，非人中上，非天中天，亦非应供，转为下劣。所以者何？起灭法故。是故，文殊师利，莫作是观，如来应供等正觉是行数也。</p>
  <p>“复次，文殊师利，为知而说，为不知而说，如何妄想而谓如来是行数耶？若如来是行数者，不名三界自在法王。所以者何？譬如有王，勇猛多力，一人当千，时人号名千力士王，以能降伏千力士故；如来应供等正觉亦复如是，降伏烦恼魔、阴魔、死魔、自在天魔，如是诸魔力士憍慢悉伏，是故如来应供等正觉得为三界自在法王。若使如来是死法者，无实功德如千力士王也。是故，文殊师利，汝莫于如来起行数妄想。</p>
  <p>“复次，文殊师利，譬如巨富长者唯生一子，相师占子有短寿相，父母闻之，心大愁戚：‘我等薄相，居门不吉，生短寿子不复爱重。所以者何？夫天、人、婆罗门中有短寿者，斯等同辈自不爱敬，以短寿故。’如是，文殊师利，若当如来同世人寿者，亦如世人不为父母之所爱敬。如来应供等正觉是行数者，亦复不为人、天、阿修罗之所爱敬，现见转变故。所以者何？同一切法退败知见，而为众生说解脱教，如是义者何名正觉？是故，文殊师利，莫于如来起行数妄想也。</p>
  <p>“复次，文殊师利，如贫女人，无有居止，加复疾病，游行乞丐，止他客舍寄生一子。其客舍主驱遣令出，抱儿随道向丰乐国。于路困乏，蚊虻毒虫唼食其身。经由恒水抱子而渡，水流漂急不放其子，遂至没溺，母子俱死。由是慈心救子功德，身坏命终生净妙天。所以者何？以不惜命救护子故。文殊师利，菩萨如是欲护正法者，不于如来而造行观。造行观者，当知是人盲无慧眼。于世尊所，应正观察不可思议，当知如来非有为法，以是现化安乐众生。彼贫女人救护其子，不惜身命故生净妙天；护法菩萨亦复如是，能知如来非有为法，是长存法，是久住法，因此护法得现法果速成解脱。</p>
  <p>“复次，文殊师利，譬如丈夫远行，寄止他舍疲极而卧，大火卒起焚烧此家，惊觉见火烧逼其身欲出火难，衣服烧尽自愧裸身，不出火宅遂至烧死。以惭愧功德故，身坏命终，八十千返为三十三天王，复百千返为梵天王，来生人中常为转轮圣王，不堕恶趣永处安乐，因惭愧故如是。文殊师利，当知如来是方便行，应如彼丈夫惭愧而死。宁同外道玩习邪见，不为持戒比丘于无为如来作有为想知而妄语！若于如来作有为想者，当知是人阿鼻地狱常为室宅，是故莫于如来作有为数。能于如来作无为想者，从是得度智慧大海，不为死尸之所迷惑，是为甚深智度成就，以此智果疾逮如来具足相好。”</p>
  <p>尔时，文殊师利谓纯陀言：“善哉！善男子，应如是知，如来常住无为，非变易法。汝善男子，有是智者亦能如佛隐覆有为方便示现，汝今不久当成佛道。如此胜妙奇特功德，唯佛世尊乃能叹说。复次，纯陀，应时施及法施，出于一切众施之上应时施者。若比丘、比丘尼、优婆塞、优婆夷，若远行来，若在道路，随其力能疾应所须，是檀波罗蜜种子生大果报。纯陀，汝今随其力能为佛及僧施最后供，宜知是时，世尊灭度垂至。”</p>
  <p>纯陀答曰：“文殊师利，何烦催此垢秽食为？如来宁当待此食耶？如来六年在道树下难行苦行，日食麻米犹自支持，况今须臾岂不能耶？汝谓如来食此食乎？如来法身非秽食身。”</p>
  <p>尔时，世尊告文殊师利：“纯陀所说真实说也。”又语纯陀：“汝成大智，明解大乘。”</p>
  <p>文殊师利谓纯陀言：“汝今便为称可如来，为佛所念。”</p>
  <p>纯陀答言：“如来岂偏念耶？一切众生悉平等念。汝莫作此颠倒想说。念、可念者，是二悉无，当作是行。夫爱念者，譬如乳牛，虽复饥渴行求水草，若足未足忽念其子便疾还归；诸佛世尊无此苦念，视一切众生皆如一子，是智慧念，诸佛境界。又文殊师利，譬如象马宝车迟速不同；如是我等九部之乘，不能等问如来智慧。又文殊师利，譬如金翅鸟王陵虚而飞，经由大海影现水中其身长大，水性之类莫能测量其形大小，如婴儿病不堪大药。”</p>
  <p>文殊师利言：“如纯陀所说。然我为诸菩萨故，于甚深功德而立此论。”</p>
  <p>尔时，世尊从其面门复放种种色光。文殊师利童子见此光明，知如来泥洹时至，便告长者纯陀言：“汝为如来临般泥洹施最后供，其时已到，宜应速设。纯陀，当知如来不以无事而放光明，其义有以宜速宜速，莫令失时如过采之华。”长者纯陀默然而住。</p>
  <p>佛告纯陀：“如来须臾泥洹，汝供养僧今正是时。”如是再三。</p>
  <p>纯陀怅恨举声叹曰：“何其怪哉！世间虚空！如来长逝！”悲号流泪，而复启请愿哀久住。</p>
  <p>世尊告曰：“纯陀，汝莫啼哭自乱其心，当正思惟修野马观，芭蕉、梦、幻、电光、坏器等无有坚实，当知有为为灾患宅。”</p>
  <p>纯陀白佛：“如来不哀住世，世间虚空！我等焉得而不啼哭？”</p>
  <p>佛言：“纯陀，今我哀汝及一切众生而般泥洹，诸佛法尔，有为之法性亦复然。汝于一切诸有为行，当思我昔说无常偈、苦偈、空偈、非我之偈、我说此身为灾患偈、如水上泡生灭之偈，莫但忧悲如凡人法！”</p>
  <p>纯陀白佛：“如是，世尊。诚知如来方便泥洹，我故悲恼不能自持。”</p>
  <p>佛告纯陀：“善哉！善哉！善男子，应知如来方便泥洹，当知佛经如涉大海，长寿非长寿、起法灭法、幻法方便法、时非时、性非性，如是等尽应知。纯陀，汝欲疾度三有海者，可速设供诸天、人、阿修罗所赍供具，今当得为最后供养，令一切众生从我得不动快乐。汝及余人值良福田，汝于如来等正觉所设檀波罗蜜，不留难者亦当自成如来福田。”</p>
  <p>时纯陀长者欲度一切众生故，低头泣泪犹如雨下。譬如日出照青树叶，赤脉悉现；纯陀长者亦复如是，血泪俱下而白佛言：“唯然，世尊，今当从教。然如来泥洹甚深之义，非我凡细所能测量，亦非声闻、缘觉所知，唯佛世尊智慧境界。”</p>
  <p>尔时，纯陀与诸眷属，为度一切众生故，稽首佛足右绕毕，烧香散华供养世尊，并复供养文殊师利，以供办饭故，还归其家。</p>
</body></html>