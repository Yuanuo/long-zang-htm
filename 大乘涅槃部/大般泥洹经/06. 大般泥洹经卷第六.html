<!DOCTYPE html>
<html>
<head>
  <meta charset="utf-8"/>
  <meta name="author" content="法显/东晋"/>
  <meta name="library" content="龙藏"/>
  <meta name="catalog" content="龙藏/大乘涅槃部"/>
  <title>大般泥洹经卷第六</title>
</head>
<body>
  <h1 class="head">大般泥洹经卷第六</h1>
  <h2>问菩萨品第十七</h2>
  <p>迦叶菩萨白佛言：“何等为菩萨摩诃萨？”</p>
  <p>佛告迦叶：“已发意者及未发意，是等一切悉为菩萨。善男子，譬如冬日，酥油凝结无有津泽；如是修习一切契经诸余三昧，发心望果而求菩提，是辈名为未发道意，不能速成菩萨之道。所以者何？无勤方便如冬日故。</p>
  <p>“又善男子，如春时日其热猛烈，一切酥油悉皆津泽，其余水结一切镕销，湖池诸水亦复消竭。如是，迦叶，若善男子、善女人内道外道，若有至心及名闻利养，听此方等大般泥洹戢心历耳，有发菩提未发心者，如斯之等，一切身中悉皆津泽为菩提因。是故我说，是善男子、善女人悉为菩萨。如是方等般泥洹经，功德积聚觉慧无尽，是故我说名为春泽。所以者何？开发如来常住法故。</p>
  <p>“复次，善男子，譬如日月光明照曜，诸余光明悉不复现；如是大乘般泥洹经光明照曜，诸余契经及诸三昧，功德光明悉不复现。是故，善男子、善女人闻是方等大般泥洹，虽未能发无上道心，泥洹日光已入身中为菩提因，是故名为大般泥洹。”</p>
  <p>迦叶菩萨白佛言：“世尊，一切众生必有菩提因缘入身中者。以何等故，世尊说犯四堕法、作无间罪、诽谤经法及一阐提，于正法中作毒刺耶？如佛所言，若未发意有菩提因者，有何差别？彼四种人应无恶罪。”</p>
  <p>佛告迦叶：“除一阐提，诸余众生其有闻此大般泥洹方等契经为菩提因者，当知是等已曾供养无量诸佛故得闻此经，其余诸罪无能为也。所以者何？此摩诃衍大方便力，开发一切如来性故。”</p>
  <p>迦叶菩萨白佛言：“世尊，未发心者，无有乐向，闻则背舍，何由得为菩提之因？”</p>
  <p>佛告迦叶：“未发意者，虽不乐向而背舍去，犹忆此经心不忘失，卧则梦中见大鬼神现恐怖相：‘咄！善男子，当念菩提。若不乐向，我当杀汝。’彼即惊怖便念菩提，乃至觉已心犹续念。又复彼人命终之后堕泥犁中，见其罪报亦复忆念，堕饿鬼中及生天上亦皆忆念，于彼能发菩提之心，于此大乘般泥洹经，不乐之心从是永灭。如是则为菩提之因，如是为因，如是为缘，即立菩提。</p>
  <p>“复次，善男子，如虚空中兴大云雨，雨于大地、枯木、山石及诸高源，其水不住，流澍下田，陂池悉满；众生受用此摩诃衍大乘法雨，雨一阐提如雨木石高源之地，不受菩提因缘津泽。</p>
  <p>“复次，善男子，譬如种子熬令干焦，虽复时雨，百千万劫不能令生；一阐提辈亦复如是，于此方等般泥洹经，虽百千劫闻，终不能发菩提萌芽。所以者何？如焦谷种，善根灭故。</p>
  <p>“复次，善男子，譬如明珠著浊水中，水即澄清，投之淤泥不能令清；此摩诃衍般泥洹经亦复如是，著诸众生五无间罪、犯四堕法浊水之中，犹可澄清发菩提心，投一阐提淤泥之中，百千万岁不能令清起菩提因。所以者何？无善根故。</p>
  <p>“复次，善男子，譬如药树名曰药王无所不治，根茎、华叶、若汁、若香，或有人服，或复涂身，或但闻香，意乐不乐其病悉除，唯除必死之病不能令差。如是，善男子，此摩诃衍般泥洹经，一切众生恶业重病悉能疗治。若四堕法、无间罪业及诸外道不乐菩提，闻斯方等一经耳者为菩提因。所以者何？此摩诃衍般泥洹经，一切诸恶无不治故。唯除一阐提。所以者何？无菩提因故。犹如人身有伤坏处，[泅/(千-十)]药得行除众疾病，若不伤坏[泅/(千-十)]药不行；一阐提辈亦复如是，不可伤坏受菩提因。</p>
  <p>“复次，善男子，譬如金刚能坏众宝，而力不能坏白羊角；是摩诃衍般泥洹经，成就一切诸恶之法皆能破坏立菩提因，唯不能破一阐提恶起菩提因。</p>
  <p>“复次，善男子，譬如诸树断其枝干，寻生如故；如是众生作诸罪业，闻摩诃衍般泥洹经生菩提因。如多罗树，断则不生；一阐提辈亦复如是，终不能生菩提柯叶。</p>
  <p>“复次，善男子，譬如空中兴大云雨，而彼雨渧不住空中；此摩诃衍般泥洹经普雨法雨，于一阐提雨则不住。</p>
  <p>“不修真实亦不来， 彼究竟处莫能见，</p>
  <p>谓彼诸恶不善业， 则为世间大鄙陋。</p>
  <p>“其善修者，谓修菩提；不来者，若自不修终不自得；真实者，微密胜业。如是胜业，于谁不来？谓一阐提。永离善心，名一阐提。诸增上慢一阐提辈，以何为本？诽谤经法，不善之业，以是为本。诽谤经法，凶逆暴害，当知是等智者所畏。譬如险道多诸盗贼，暴慢愚夫不知恐畏，肆意直往为贼所害，大力法王游行此路无有恐畏。不见究竟处者，永不见彼一阐提辈究竟恶业，亦不见彼无量生死究竟之处。我略说彼诸恶积聚，若具闻者甚可怖畏。假令一切众生一时发意成无上道，此诸正觉犹不见彼一阐提辈诸恶究竟，成正觉时复于何等不见究竟。一切众生破坏生死皆成佛道，不见诸佛无余泥洹，无常灭尽如灯火灭。谓彼诸恶业世间大鄙陋者，一阐提辈永离菩提因缘功德，斯等名为世间鄙陋。言于此乘最后觉悟得为佛名，是亦鄙陋。诸佛法尔：</p>
  <p>“已作恶业者， 如萨阇乳酪，</p>
  <p>愚者轻被烧， 如灰覆火上。</p>
  <p>“有似阿罗汉一阐提而行恶业，似一阐提阿罗汉而行慈心。</p>
  <p>“有似阿罗汉一阐提者，是诸众生诽谤方等。</p>
  <p>“似一阐提阿罗汉者，毁呰声闻，广说方等，语众生言：‘我与汝等俱是菩萨。所以者何？一切皆有如来性故。’然彼众生谓一阐提而言：‘如来授我等决，汝亦如是。我与汝等皆当俱离无量烦恼众魔恶业如坏水瓶，于此契经必成菩提勿复生疑。譬如烈士奉王使令，至他国中称叹王德，宁失身命要不移易；我等今日亦复如是，如来记说一切众生皆有佛性，我等要当不惜身命。’于凡愚中广说此经，是名似一阐提摩诃萨也。</p>
  <p>“若阿练若愚痴无智，状似阿罗汉而诽谤方等，愚騃凡夫谓真阿罗汉、谓是大士。是恶比丘示现空闲阿练若处，而自处置似真阿罗汉，于阿练若行永不随顺，而作异说起四因缘，言方等经皆是魔说，言摩诃衍是诸黠慧正法刺剑，诸佛世尊皆当无常而说常住，当知是为毁灭正法破僧之相，作是说者名一阐提。是故说言：</p>
  <p>“已作恶业者， 如萨阇乳酪，</p>
  <p>愚者轻被烧， 如灰覆火上。</p>
  <p>“如是，善男子，当知方等般泥洹经，诸佛如来决定之说。摩诃衍者，最为无上，如摩尼珠明净离垢。</p>
  <p>“复次，善男子，譬如莲华，日光照已无不开敷；一切众生亦复如是，此摩诃衍般泥洹经，一闻经耳，若未发意不乐菩提，是等必为菩提之因。彼一阐提于如来性所以永绝，斯由诽谤作大恶业。如彼蚕虫，绵网自缠而无出处；一阐提辈亦复如是，于如来性不能开发起菩提因，乃至一切极生死际。</p>
  <p>“复次，善男子，如优钵罗、钵昙摩、拘牟头、分陀利生淤泥中，而不为彼淤泥所污；若有众生修摩诃衍般泥洹经亦复如是，不为烦恼之所污染。所以者何？如来之性不受染故。</p>
  <p>“复次，善男子，譬如国土清凉风起，一切众生身诸毛孔遇斯风者，热恼悉除；如是，善男子，此摩诃衍般泥洹经甘露法味，一切众生无不蒙润发菩提因，除一阐提。</p>
  <p>“复次，善男子，譬如良医解八种术，一切诸病皆悉能治，唯除阿萨阇病；如是，善男子，一切契经及诸三昧，能治一切淫怒痴等诸烦恼病，而不能治犯四重禁无间罪业。善男子，复有良医过八种术，一切众生诸有疾病，命行未尽悉能疗治，唯命行尽不能令差；此摩诃衍般泥洹经亦复如是，一切众生诸烦恼患，乃至不乐菩提未发心者，悉皆能治令发菩提，唯除一阐提辈。</p>
  <p>“复次，善男子，譬如盲人不见五色，良医能治令目开明，唯不能疗彼生盲者；此摩诃衍般泥洹经亦复如是，一切众生声闻、缘觉，不乐菩提未发心者，悉皆疗治令开慧眼发菩提心，唯除生盲一阐提辈。</p>
  <p>“复次，善男子，譬如良医过八种术，一切众生有疾病者，书其咒术著于身上，能令诸病悉得除愈；此摩诃衍般泥洹经亦复如是，一切众生诸烦恼患，不乐菩提未发意者，及四重禁、无间罪业，皆能除灭安立菩提。”</p>
  <p>迦叶菩萨白佛言：“世尊，犯四重禁及无间罪，如截多罗树，及不乐菩提未发心者，云何能令发菩提因？”</p>
  <p>佛告迦叶：“是诸众生若于梦中，若命终时，堕泥犁中而生悔心：‘哀哉！我等毁犯正法，自招此罪！’而生誓心：‘于此得免生余处者，在在处处要当发心为菩萨道。’是摩诃衍般泥洹经威神力故，是等众生生天人中，必得发心为菩提因。是故我说犯四重禁及无间业，皆得发心为菩提因。</p>
  <p>“复次，善男子，譬如良医合和诸药名阿伽陀，如此良药在所著处，一切诸毒皆悉消歇，唯除一种增上毒蛇不能消伏；此摩诃衍般泥洹经亦复如是，一切憍慢四种毒蛇，犯四重禁及无间业，不乐菩提未发意者，皆悉安立于菩提道。所以者何？此摩诃衍般泥洹经，最为无上第一良药故，唯除增上毒蛇一阐提辈。</p>
  <p>“复次，善男子，譬如良医合和诸药以涂其鼓，若有众生斗战被疮，闻彼鼓声一切悉愈，唯除命尽必应死者；此摩诃衍般泥洹经，法鼓音声亦复如是，一切众生闻其音声，淫怒痴箭不乐菩提未发意者，犯四堕法及无间罪一切除愈，唯除一阐提辈。</p>
  <p>“复次，善男子，譬如夜闇，阎浮提人一切家业皆悉休废，日光出已，其诸人民得修家事；如是众生闻诸契经及诸三昧，犹如夜闇闻此大乘般泥洹经微密之教，犹如日出见诸正法。如彼田夫遇夏时雨，摩诃衍经无量众生皆悉受决现如来性，八千声闻于法华经得受记别，唯除冬冰一阐提辈。</p>
  <p>“复次，善男子，犹如有人为非人所持，若被恶毒，而得良医，或遣咒术，或遣咒药，彼患即消。如是，善男子，此摩诃衍般泥洹经，若比丘、比丘尼乃至外道，在在处处若书经卷为人演说，其有众生若读若闻，斯等皆为菩提之因。不乐菩提未发道意，及四重禁、五无间罪，诸邪恶毒皆悉消灭，唯除一阐提辈。</p>
  <p>“复次，善男子，犹如大王身中有虫，密食其肉而王未觉。时有良医知其病相，语彼王言：‘身中有患，应疾治之。’时王不信不欲令治，其师畏怖不敢与药，密加咒术令虫自落，王见病已乃信师语厚相待遇。诸众生等亦复如是，闻摩诃衍般泥洹经，不乐菩提及未发意，诸佛菩萨方便为说。虽不即受而于梦中、若命终时，便自觉悟发菩提因，除一阐提。</p>
  <p>“复次，善男子，譬如良医，善教其子学八种术，上要秘方隐而未授，知八种术善通达已，然后悉教上要秘方。如来应供等正觉亦复如是，教法王子、比丘、比丘尼、优婆塞、优婆夷，先学灭除无量烦恼，于身修习不坚固想、众苦积聚、无常变坏、空无我所，又复教学九部契经令善通利，然后教学此摩诃衍般泥洹经，令知众生有如来性是常住法，悉发无上菩提之因，除一阐提。如是，善男子，此摩诃衍般泥洹经，无量无数不可思议，当知此经无上之术良医秘要。</p>
  <p>“复次，善男子，譬如船师乘船度人，到彼岸已还度余人；诸佛如来亦复如是，乘摩诃衍般泥洹船，随彼众生应受化者而济度之，般泥洹已复于余处度诸众生。是故如来名大船师，是故如来为常住法，为度人故现有出没。</p>
  <p>“复次，善男子，如人乘船欲度大海，若得利风速到彼岸，若不得风，或经年岁，或能溺死；如是众生得摩诃衍般泥洹风，速度生死到菩提岸，若不得者，永溺生死轮回苦海。</p>
  <p>“复次，善男子，如人入海遇值波浪，计无济理端坐待死，忽遇风王吹到一国不觉闇至，欣庆无量生奇特想；如是此摩诃衍般泥洹经为大风王，众生不知而不乐向发菩提心，般泥洹风密吹令至菩提境界，方知真实生奇特想。</p>
  <p>“复次，善男子，如蛇脱皮，更游余处而实不死；如是，善男子，如来泥洹舍彼故身如脱皮去，是故如来名为善逝，舍毒药树方便之身，或复于余阎浮提方便现化。是故，善男子，当知如来是常住法。</p>
  <p>“复次，善男子，譬如金师得好真金，随意能造诸庄严具种种器服；诸佛如来亦复如是，随彼受化于二十五有，悉能现身而度脱之。是故如来名无量身，亦名常住。</p>
  <p>“复次，善男子，如庵罗树及阎浮树于三时变，有时茂叶，有时华果，有时衰落，非为彼树枯而更生；如是，善男子，如来应供等正觉方便之身，为教化故亦三时现，示有出生、成佛、现般泥洹，其实常存而不灭尽。善男子，如来密身其如此也，如来密口方便密教亦复难知。方便密教者，善男子，譬如大王命诸群臣，亦有如是隐密之教。如有时言持先陀婆来，而先陀婆，一名四实：一者、盐，二者、澡盘，三者、马，四者、剑。是四种物皆名先陀婆。若王食时命其左右索先陀婆，诸臣应知王必索盐。若王食已索先陀婆，诸臣应知必索澡盘。欲诣林园索先陀婆，诸臣应知王必索马。临阵斗时索先陀婆，诸臣应知必索利剑。王有如是隐覆之言，诸臣亦应知其旨趣。如是，善男子，此摩诃衍隐密之教，亦有四种如说无常。其诸善男子应知，如来生阎浮提，当现泥洹是摩诃衍修无常想。若当如来说正法灭，其诸弟子应作是知，如来说苦此摩诃衍修行苦想。如来说身为众患器，又言僧宝亦当归灭，其诸弟子应作是知，佛说无我此摩诃衍修无我想。若说无想空、无所有及解脱者，其诸弟子应作是知，此摩诃衍说二十五有而得解脱，是故说空，众苦悉灭说无所有。极乐无想无常变易所不能坏，是故名为常住非变易法。当知解脱即是如来，其如来者即如来性，一切众生身中悉有。如是知者是我弟子，善解如来微密之教。</p>
  <p>“复次，善男子，譬如天旱，药草、香华、甘果、树木，皆悉萎悴不成果实，诸余一切水陆草木，亦皆枯干而无光泽，又于来年复难生长；如是，善男子，此摩诃衍般泥洹经，我灭度后，其诸弟子如旱天华果不能成实。如被贼城，亡失真宝守糠糩聚；众恶比丘既失宝已，抄略撰集不善解义宽纵慢堕。哀哉大险！当来之世甚可怖畏！快哉大利！当来众生，此摩诃衍般泥洹经得闻其耳，随所闻经受持讽诵，解其义趣广为人说，因斯当得真实菩提！</p>
  <p>“复次，善男子，如有国土城邑聚落有卖乳者，或持水杂欺诳他人而求财物，其贩乳者亦复如是，以水杂卖展转相欺，人买食之无有乳味；如是，善男子，我泥洹后正法未灭八十余年，此摩诃衍般泥洹经于阎浮提流行于世，诸恶比丘宽纵懈怠，众魔伴党坏乱正法，自造经论偈赞颂叹，以非为是，以是为非，抄略增损，为利养故欲多畜积非法财物，坏乱正味令法薄淡，加复邪说文字不正。误受学者，亦不尊重供养恭敬，内怀邪谄，为利养故现乐法相。此摩诃衍般泥洹经，当于尔时为斯等辈之所毁辱。</p>
  <p>“复次，迦叶，以斯义故，善男子、善女人于摩诃衍般泥洹经当勤方便立丈夫志。所以者何？如来性者，丈夫法故；女人志者，于一切法多生染著，力不堪任发摩诃衍深经妙味。善男子，譬如蚊蚋身出津泽，不能令此大地润洽；其女人法犹如大地多诸渴爱。譬如大海，一切天雨百川众流皆归于海，而彼大海未曾满足；女人之法亦复如是，贪受五欲而无厌足。是故，迦叶，若善男子、善女人欲得方便离女人法，当勤修习此摩诃衍般泥洹经。所以者何？此摩诃衍般泥洹经说如来性丈夫法故。若有众生不知自身有如来性，世间虽称名为男子，我说此辈是女人也。若有女人能知自身有如来性，世间虽称名曰女人，我说此等为男子也。如是，善男子，此摩诃衍般泥洹经，无量无边功德积聚，广说众生有如来性。若善男子、善女人欲得疾成如来性者，当勤方便修习此经。”</p>
  <p>迦叶菩萨白佛言：“善哉！世尊，我今修习般泥洹经，始知自身有如来性，今乃决定是男子也。”</p>
  <p>佛告迦叶：“善哉！善哉！善男子，当勤方便学此深法，如蜂采华尽深法味。譬如，迦叶，蚊虫津泽不能令此大地沾洽；如是，善男子，当来之世，众恶比丘坏乱经法，无数无量如高旱地，非此大乘般泥洹经所能津润。所以者何？当知正法灭尽衰相现故。</p>
  <p>“复次，善男子，譬如夏末冬初秋雨连注，温泽潜伏；如是，善男子，此摩诃衍般泥洹经，我般泥洹后正法衰灭，于时此经流布南方，为彼众邪异说非法云雨之所漂没。时彼南方护法菩萨，当持此契经来诣罽宾潜伏地中，及诸一切摩诃衍方等契经于此而没。哀哉！是时法灭尽相，非法云雨盈满世间；修习如来恩泽法雨，护法菩萨人中之雄皆悉潜隐。”</p>
  <p>尔时，迦叶菩萨白佛言：“世尊，诸佛如来、声闻、缘觉性无差别，唯愿广说令一切众生皆得开解。”</p>
  <p>佛告迦叶：“譬如有人多养乳牛，青黄赤白各别为群，欲祠天时集一切牛，尽[殻/牛]其乳著一器中同一珂色；如是，善男子，诸佛如来、声闻、缘觉，其性清净皆同一色。所以者何？同漏尽故。譬如金师取其金矿种种异色，销镕精炼纯一金色。所以者何？无量无数粗矿烦恼皆消灭故。是故当信此摩诃衍般泥洹经，一切众生皆有真实如来之性悉同一色。”</p>
  <p>迦叶菩萨白佛言：“如世尊说，一切众生皆有佛性而无差别，于此未了。且置众生，如世尊说，声闻、缘觉及诸菩萨不得大般泥洹，唯有如来得此大般泥洹，是故当知非声闻、缘觉及诸菩萨同如来也。若无差别，云何世尊独于无量阿僧祇劫，修行方便积累功德？”</p>
  <p>佛告迦叶：“我先所说，是则如来方便密教，言诸声闻不得泥洹。是故当知，一切皆以此《大般泥洹经》而般泥洹，唯佛境界，是故此经名大般泥洹。”</p>
  <p>迦叶菩萨白佛言：“世尊，是则为异。如佛所说，声闻、缘觉及诸菩萨，皆当悉归如来泥洹，犹如百川归于大海常住之法。”</p>
  <p>佛告迦叶：“我最常也。”</p>
  <p>迦叶白佛：“云何，世尊，如来之性不异异耶？”</p>
  <p>佛言：“有异。”</p>
  <p>迦叶白佛：“云何为异？”</p>
  <p>佛告迦叶：“譬如牛乳，一切声闻如来之性亦复如是。犹如成酪，一切缘觉如来之性亦复如是。犹如成酥，菩萨摩诃萨如来之性亦复如是。犹如醍醐，诸佛如来其性亦然。如是，善男子，此摩诃衍般泥洹经四种差别。”</p>
  <p>迦叶菩萨白佛言：“世尊，一切众生其性云何？”</p>
  <p>佛告迦叶：“如乳未成，与水血合，无量烦恼覆蔽如来真实之性。”</p>
  <p>迦叶菩萨白佛言：“如世尊说，拘夷城有旃陀罗，名曰欢喜，当成佛道，于此世界千佛之数。世尊记别一发念顷便成佛道。以何等故，世尊不记尊者舍利弗、目揵连等速成佛道？”</p>
  <p>佛告迦叶：“或有声闻及辟支佛、诸菩萨等不发速愿。护持正法有速愿者，斯等发愿有差降故，因菩提力世尊记别速成佛道。复次，善男子，譬如商人载摩尼宝，道路经由野人聚落唱卖珍宝，诸野人辈闻声来看见宝不识，即便大笑谓为塼石；如是，善男子，如来记别诸声闻等，当成佛道得最胜处，当来之世有诸比丘，宽纵懈怠不识真宝犹如野人，疾病困苦贫穷出家，信心浅薄邪命谄曲，若闻如来授声闻决即便大笑，当知是辈为沙门像，非真沙门。是故，善男子，或有发愿速持正法，又复不发速持愿者，是故如来随其迟速而授彼记。”</p>
  <p>迦叶菩萨白佛言：“世尊，菩萨摩诃萨云何当得不坏眷属？”</p>
  <p>佛告迦叶：“勤修方便护持正法，是为菩萨摩诃萨人中之雄不坏眷属。”</p>
  <p>迦叶菩萨白佛言：“世尊，何等众生不知六味？”</p>
  <p>佛告迦叶：“不知三宝始终长存，是等众生不知六味。如人口爽，不知甜、苦、辛、酢、咸、淡六味差别；一切众生亦复如是，愚痴无智不知三宝是长存法，是故名为不知味者。</p>
  <p>“复次，善男子，其诸众生不知如来是常住法，我说斯等名为生盲。肉眼众生知如来性是常住者，我说是等名为天眼。若有众生闻摩诃衍能信乐者，我说是等亦名天眼。正使众生有天眼者，不知如来是常住法，我说斯等名为肉眼。所以者何？如来之性常住真实，而彼不能勤修习故。</p>
  <p>“复次，善男子，当知如来为一切众生而作父母。所以者何？一切众生种种形类悉能化现，同其境界而为说法，一音说法彼彼异类各自得解，叹言：‘善哉！如来以我音声说法。’</p>
  <p>“复次，善男子，如人生子始十六月言语不正，而彼父母欲教其语，先同其音渐渐教学，当知父母非实不正；诸佛如来亦复如是，为教化故同彼形类音声语言，然其如来不实同彼，方便示现随顺世间。”</p>
  <h2>随喜品第十八</h2>
  <p>尔时，世尊从其面门放种种色光普照四众。光明照已，纯陀长者便疾奉施如来大众最后供养。</p>
  <p>尔时，纯陀与诸眷属得大欢喜举声叹曰：“哀哉希有！供养如来难复再遇。”即以种种众宝之钵，盛上味饭持来向佛。</p>
  <p>当于尔时，有大威神天而遮其前，谓纯陀言：“勿便供养，愿令我等复得须臾瞻睹如来。”</p>
  <p>尔时，世尊复放光明照彼天子，时彼天神承佛圣旨听纯陀前。</p>
  <p>尔时，天人及诸众生种种杂类，各异音声内怀悲感哀声动地，与纯陀俱供佛及僧，奉施最后檀波罗蜜。</p>
  <p>尔时，世尊欲令比丘、比丘尼及诸众会知时到故，复放光明悉照众会。时诸比丘知时已至，各整威仪，执持应器如受施法。纯陀长者为佛及僧布置种种众宝床座、悬缯、幡盖、香华、璎珞。尔时，三千大千世界庄严殊妙，犹如西方极乐国土。纯陀长者住于佛前，忧悲怅怏重白佛言：“唯愿世尊犹可哀愍，住寿一劫若过一劫。”</p>
  <p>佛告纯陀：“汝欲令我久住世者，宜知是时，当疾供设最后檀波罗蜜。”</p>
  <p>纯陀白佛：“唯然世尊。”</p>
  <p>尔时，一切众生异类、天人、菩萨同声唱言：“奇哉纯陀！为最后施！奇哉纯陀！为极大施！然今我等所设供具，于兹便成无用之物。”各各叹恨愁忧苦恼。</p>
  <p>尔时，世尊自身毛孔一一皆出无量化佛，一一皆有比丘眷属，应彼一切令得供养。时诸众生皆大欢喜。</p>
  <p>尔时，纯陀所设供具承佛威神，诸来大会皆得充足。纯陀欢喜而自念言：“今日如来一切大众，皆悉受我最后供养，然后如来当般泥洹。”其余众生亦作是念：“今日如来与诸大众，受我最后饭食供养，然后泥洹不受余请。”是时坚固林侧其地狭小，以佛神力故，如针锋处皆有无量诸佛，及其眷属于中坐食。</p>
  <p>尔时，天、人、阿修罗众，皆大悲叹而作是言：“今日如来受我最后饭食供养当般泥洹，我等复当何所奉事？哀哉我等，孤无荫护！”</p>
  <p>尔时，世尊即为一切而说偈言：</p>
  <p>“汝等莫悲叹， 诸佛法应尔，</p>
  <p>虽曰为泥洹， 亦未究竟尽。</p>
  <p>如来常住法， 永处最安隐，</p>
  <p>诸有狐疑者， 谛听我今说。</p>
  <p>我已离食想， 身无饥渴患，</p>
  <p>我今当为汝， 说其随喜法，</p>
  <p>令一切众生， 得安隐快乐。</p>
  <p>诸佛如来性， 真实常住法，</p>
  <p>今汝等闻已， 当勤方便修。</p>
  <p>如乌及鸱鸟， 其性甚相违，</p>
  <p>能令同群游， 止宿相娱乐。</p>
  <p>如来视一切， 犹若罗睺罗，</p>
  <p>应常舍慈悲， 永入于泥洹，</p>
  <p>能令盛毒蛇， 兔罗同其穴。</p>
  <p>如来舍慈悲， 永入于泥洹，</p>
  <p>能令伊兰树， 同百叶华香。</p>
  <p>如来舍慈悲， 永入于泥洹，</p>
  <p>能令迦留果， 味同耽摩罗。</p>
  <p>如来舍慈悲， 永入于泥洹，</p>
  <p>能令一阐提， 悉成平等觉。</p>
  <p>如来舍慈悲， 永入于泥洹，</p>
  <p>若一切众生， 一时成佛道，</p>
  <p>如来舍慈悲， 永入于泥洹。</p>
  <p>假使蚊蚋水， 浸坏此大地，</p>
  <p>百川皆流溢， 大海悉盈满，</p>
  <p>如来舍慈悲， 永入于泥洹。</p>
  <p>汝等诸众生， 深乐正法故，</p>
  <p>谓如来永灭， 忧悲而愁叹，</p>
  <p>从今于如来， 莫念非常想。</p>
  <p>当知如来性， 长存不变易，</p>
  <p>法僧亦复然， 皆非磨灭法。</p>
  <p>“如是，善男子，此三法者，常住不变真谛之言。一切众生遭诸恐怖，此真谛说能令安隐。欲度一切险难旷野，此真谛说能令得度。此真谛说能令枯树更生华叶。若此四众闻是三法常住随喜说者，设未发意不乐向者，斯等皆为菩提之因。三法常住，是为如来最妙随喜诚谛之说。若比丘、比丘尼能为一切众生解说三法常住，当知是等堪受一切罗汉供养，若异此者则不堪受。乃至一切旃陀罗等，乐闻如来随喜说者，亦复得离诸忧恐怖。”</p>
  <p>尔时，天、人、阿修罗等，闻说如来为常住法，心得欢喜，心得柔软，心得真实，心离阴盖，心得清净，颜貌怡悦如莲华敷，散诸天华，烧众名香，鼓天伎乐供养如来及比丘僧。</p>
  <p>尔时，世尊告迦叶言：“善男子，汝见何等希有之事？”</p>
  <p>迦叶菩萨白佛言：“唯然，世尊。我见奇特未曾有事，见一切诸天、人民、阿修罗等设供具者，各得如来与诸大众受其饮食。又见是中其地狭小容诸如来大众床座，一针锋处乃有无量诸佛眷属而受供食说随喜偈，彼诸众生各不相知，而谓如来独受我请。而今世尊与诸大众哀愍纯陀，受彼最后檀波罗蜜，佛神力故令此大众皆得满足，然其世尊实不揣食。唯诸菩萨摩诃萨，文殊师利法王子等人中之雄，能知如来方便现化。为此奇特未曾有事，声闻、缘觉所不能知。甚奇！世尊，无数无量如来常法。”</p>
  <p>尔时，世尊告纯陀言：“汝见奇特未曾有不？”</p>
  <p>纯陀白佛：“唯然，已见。向见如来三十二相、八十种好庄严其身，如是如来无量无数，与诸菩萨眷属围绕。今见世尊真实之身，独处大众犹如药树，与诸菩萨前后围绕。”</p>
  <p>佛告纯陀：“向者诸佛皆是现化，哀愍安乐一切众生开其意故，令彼功德不可得尽作此现化，而诸众生悉不能知。唯诸菩萨成就无量菩萨功德，人中之雄，能知如来方便现化。汝今纯陀，亦复成就菩萨功德十地之行。”</p>
  <p>纯陀白佛：“如是，世尊，我等皆当修习菩萨一切随喜。”</p>
  <p>佛告纯陀：“莫随贪果如余契经。”</p>
  <p>纯陀白佛：“诸余契经为非经耶？”</p>
  <p>佛告纯陀：“彼说有余。”</p>
  <p>纯陀白佛言：“其义云何？”</p>
  <p>佛告纯陀：“如我所说：</p>
  <p>“一切叹布施， 无有呵施者，</p>
  <p>施犯戒福少， 施持戒福增。</p>
  <p>“我说是契经，虽叹一切施而施有差降。施犯戒者无毫厘福，布施持戒获其大果不必悉同。”</p>
  <p>纯陀白佛：“云何世尊而说斯偈一切赞叹布施功德？”</p>
  <p>佛告纯陀：“除一种人叹一切施。”</p>
  <p>纯陀白佛：“除何等人叹一切施？”</p>
  <p>佛告纯陀：“除一阐提犯戒谤法，叹一切施。”</p>
  <p>纯陀白佛：“何等名为一阐提？”</p>
  <p>佛告纯陀：“若比丘、比丘尼、优婆塞、优婆夷，诽谤经法，口说恶言，永不改悔，于诸经法心无归依，如是等人向一阐提道。若复众生犯四重禁，作无间罪，不自改悔而无惭耻，彼于正法永无护惜，不与护法之人以为知识，于诸善事未曾赞叹，若复邪见无佛法僧，我说斯等向一阐提道。除斯等类，叹一切施。”</p>
  <p>纯陀白佛：“何名犯戒？”</p>
  <p>佛告纯陀：“犯四重禁、五无间业、诽谤正法。”</p>
  <p>纯陀白佛言：“如此重罪有差降耶？”</p>
  <p>佛言：“有差降。彼虽犯戒，尚服法衣而生惭愧：‘咄哉！我今犯斯重罪。何其怪哉！造斯大苦。’而怀恐怖生护法心：‘我当赞叹护诸法者，当复降伏诸非法者，于方等经、诸禅三昧方便勤修。’若如是者，我说斯等为不犯戒。所以者何？如日光出，微尘障翳皆悉不现。如是修习此摩诃衍契经日光，无数无量众罪积聚皆悉消灭，是故此经说护法者得大果报。若不尔者，是则名为最大犯戒，若施此等无毫厘福。</p>
  <p>“复次，善男子，犯四重禁能知真实如来之性兴护法心，若施此等，所以得大果报者何？譬如有女人，国土荒乱，将一婴儿欲至他国，道遇大水泛涨流漫，携儿而渡，水流漂急不舍其儿，母子俱溺。然彼女人曾作大恶，以护子功德命终生天；如是，善男子，犯四重禁、五无间业，深自悔责兴护法心，本作不善获恶之业，以护法故得为福田堪受信施，护法功德亦得大果。”</p>
  <p>纯陀白佛言：“世尊，若一阐提还生信心悔过三尊，若人施与，得大果不？”</p>
  <p>佛告纯陀：“莫作是语！譬如有人食庵罗果，并取其核坏而食之，持彼空核种著地中，虽复溉灌终不得生；彼一阐提亦复如是，坏善种子欲令改悔生其善心，无有是处，是故名为一阐提也。布施持戒得大果者果亦不同。所以者何？布施声闻及辟支佛，所得果报皆有差别，唯施如来获最上果。是故说言，非一切施得大果报。”</p>
  <p>纯陀白佛言：“何故世尊而说此偈？”</p>
  <p>佛告纯陀：“有因有缘。时王舍城有不信优婆塞奉事尼揵，而来问我布施之义，我摄彼故为说斯偈。当知如来方便密说，为菩萨故，非是一切。悉能了知，是故菩萨人中之雄，当于如来有余说中分别其义，降伏一切诸犯戒人，如除稊稗害善苗者。</p>
  <p>“复次，善男子，如我所说偈：</p>
  <p>“一切江河必回曲， 一切丛林必树木，</p>
  <p>一切女人必谄伪， 一切大力必安乐。”</p>
  <p>尔时，文殊师利即从座起，整衣服为佛作礼，而说偈言：</p>
  <p>“非一切河必回曲， 非一切林必树木，</p>
  <p>非悉女人心谄伪， 非为大力悉安乐。</p>
  <p>“如是世尊略说法门，非决定说。所以者何？此三千世界中阎浮提外，余阎浮提有正直河，其直如绳，从其西海直至东海。如方等阿含中说，是则如来有余之说。一切丛林必树木亦有余说。所以者何？林有二种，亦有金、银、琉璃、宝树之林。一切女人必谄伪者亦有余说，有诸女人持戒清净，其心质直。一切大力必安乐亦有余说，如来法王最为大力名为安乐，转轮圣王及诸天神亦名大力而不安乐，是故当知非一切大力皆为安乐，唯有常住非变易法大力泥洹安隐快乐。譬如良医与彼病者醍醐令服，时彼病者请良医言：‘更与我药，我堪食之。’良师答言：‘但食尔许，消已更食。若顿食不消，或能杀人。’时彼良师实哀病者恐其死故。如是如来慈哀愍伤，欲灭波斯匿王大臣夫人高慢心故，说此偈言：</p>
  <p>“一切江河必回曲， 一切丛林必树木，</p>
  <p>一切女人必谄伪， 一切大力必安乐。</p>
  <p>“当知世尊言无漏失。如此大地可令反覆，如来之言终无有失。是故一切有余无余，皆是如来摄众生故。”</p>
  <p>佛言：“善哉！善哉！文殊师利，哀愍一切诸众生故，广说如来有余无余。”</p>
  <p>尔时，文殊师利复于佛前，而说偈言：</p>
  <p>“于他善随顺， 不观作不作，</p>
  <p>但自观身行， 谛视善不善。</p>
  <p>“如是，世尊，说此正法亦复非为究竟之说。所以者何？众邪外道皆向泥犁，然佛世尊教诸弟子皆向泥洹，若生天上此则名为毁誉之说。如是种种不随顺说，云何世尊偈中说言，于他善随顺？”</p>
  <p>尔时，佛告文殊师利：“我所以说善随顺者，有因有缘。时阿阇世王害父王已，来诣我所而问我言：‘云何世尊为一切智、非一切智耶？若一切智者，提婆达多于百千生中于如来所常怀恶心，云何听使而得出家？我即为彼而说此偈：‘于他善随顺。’彼阿阇世王，有害父罪而不自觉，如来欲使自省己过令其罪轻，是故说言：‘但自观身行，谛视善不善。汝今云何见不随顺，若有持戒修行慈心而观彼过？’是则诸佛如来之法，欲令己身及诸众生悉皆安乐，是以应观他作不作，己身亦然。常作是观，是我弟子。”</p>
  <p>尔时，世尊复语文殊师利言：“如我说偈：</p>
  <p>“一切皆惧死， 莫不畏杖痛，</p>
  <p>恕己可为譬， 勿杀勿行杖。”</p>
  <p>尔时，文殊师利复于佛前，而说偈言：</p>
  <p>“非一切惧死， 一切畏杖痛，</p>
  <p>亦不悉喻己， 而恕彼众生。</p>
  <p>“如是，世尊，略说法门亦非究竟。所以者何？如阿罗汉、转轮圣王、玉女、象马、大臣之宝，若诸天人及余众生能加害者，无有是处。勇士、烈女、野马、兽王，持戒比丘虽有对至而不恐怖。一切皆惧死，莫不畏杖痛，是则有余说。又复不可以己喻彼。所以者何？若阿罗汉以己喻彼则为命想，若命想者此非上士，计命想者愚夫邪见向恶趣门。又复罗汉，我及众生空无所有，谁死？谁杀？起害想者，无有是处。而彼所说我为喻者，为有我喻，为无我喻？若是我喻，则为下劣；若无我喻，是阿罗汉无有譬喻。然佛世尊，不以无因而妄说法。有王舍城大猎师主杀生，供施请佛及僧唯愿哀受。然佛世尊未曾食肉，等视一切如罗睺罗，即为猎师，而说此偈：</p>
  <p>“当观长寿者， 不害众生故，</p>
  <p>一切皆惧死， 莫不畏杖痛，</p>
  <p>恕己可为喻， 勿杀勿行杖。”</p>
  <p>佛言：“善哉！善哉！文殊师利，人中之仙安慰众生，善说如来方便密教。”</p>
  <p>尔时，文殊师利复说偈言：</p>
  <p>“恭敬于父母， 增加其供养，</p>
  <p>缘斯孝道故， 死堕无择狱。</p>
  <p>“世尊，此偈说无明恩爱以为父母，众生随顺令其增长造诸恶业，死即当堕无择地狱。”</p>
  <p>尔时，世尊复告文殊师利：“如我所说偈：</p>
  <p>“一切因他势力苦， 一切己力自在乐，</p>
  <p>一切憍慢势暴害， 一切贤善人所爱。”</p>
  <p>文殊师利复说偈言：</p>
  <p>“非一切因他力苦， 亦非己力自在乐，</p>
  <p>非一切慢势暴害， 非一切贤人所爱。</p>
  <p>“此是世尊略现法门，非究竟说。所以者何？如庶民子从师而学，俯仰进止悉由于师，道艺既成永得安乐。如王者子己力自在，不随他教愚闇常苦。所以如来说此偈者，其诸众生为魔所持不得自在，如来为彼而说此偈。是故当知非为一切他力故苦，亦非一切己力故乐。一切憍慢势暴害者，此亦有余说，非一切慢为尽暴害。犹如有人憍慢傲俗，出家学道或计福德持戒清净，当知是等虽为憍慢非为暴害。一切贤善人所爱者，亦有余说。如内法中犯四重禁，能自克励执持威仪，虽修贤行，以破正业，人所不爱。何因世尊而说此偈？”</p>
  <p>尔时，佛告文殊师利：“诸佛如来不以无因而妄说法。时王舍城有拘邻女，名须跋陀罗，恶厌世俗，来诣佛所欲求出家。女人之法不得自在，制由男子。自归三宝，佛知其意，亦知是时而说此偈，一切由他势力苦。善哉！善哉！文殊师利人中之仙，能问如来方便密教。”</p>
  <p>文殊师利复说偈言：</p>
  <p>“一切众生类， 皆依饮食存，</p>
  <p>一切诸婴儿， 悉无吝惜心，</p>
  <p>一切诸世间， 揣食增其病，</p>
  <p>一切行法者， 同止得安乐。</p>
  <p>“如是，世尊，今受纯陀饭食供养将无增患？”</p>
  <p>尔时，世尊复为文殊师利，而说偈言：</p>
  <p>“非一切众生， 皆依饮食存，</p>
  <p>非一切婴儿， 悉无吝惜心，</p>
  <p>非一切世间， 揣食增其病，</p>
  <p>非一切行法， 同止得安乐。</p>
  <p>“汝文殊师利所得病者，我当得病。诸阿罗汉及辟支佛、菩萨、如来悉不揣食，此则诸佛如来定法。若言罗汉及辟支佛、菩萨、如来曾揣食者，坏大士义。而受众生百千布施，赞叹一切布施功德，欲济众生渡三恶道无边苦海。虽不揣食而常叹施，欲令众生成檀波罗蜜。端坐树下六年苦行，岂谓不食而形瘦耶？勿谓如来众生同数。如来已渡爱欲诸流，不同世人境界行处。如来境界不可思议，声闻弟子亦复如是。言揣食者是有余说；一切婴儿离悭惜者亦有余说；乃有无量永离悭心无动快乐，一切揣食增其病者，亦有余说；外来之病剑刺疮疣其数无量，一切行法同止安乐者，亦是如来有余之说。其法多种，亦有修习世俗善法，身口意业种种净法、种种信心，而共同止不相随顺。是故当知诸佛如来，不以无因缘故违义而说，以教化故方便说法。时有半头梵志，与诸同止修天祠斋法，来诣佛所，为降伏彼令舍异见，而说此偈。”</p>
  <p>尔时，迦叶菩萨白佛言：“云何，世尊，诸余契经皆是如来有余说耶？”</p>
  <p>佛言：“不也，善男子。若有众生功德成就善解深法，如来为说常住安乐无余之法。诸余众生乐闻法者，如来为彼，或有余说，或无余说。”</p>
  <p>迦叶菩萨即大欢喜白佛言：“奇哉！世尊，等视众生犹如一子。”</p>
  <p>佛告迦叶：“善哉！善男子，应当如是谛解深法。”</p>
  <p>迦叶菩萨白佛言：“世尊，唯愿如来，说此方等般泥洹经所得功德。”</p>
  <p>佛告迦叶：“此摩诃衍般泥洹经，闻其名者所得功德，非是声闻及辟支佛能究竟说。此摩诃衍般泥洹经，所生功德不可思议，唯是诸佛如来境界。”</p>
  <p>尔时，诸天、世人及阿修罗，即于佛前一心同声，以偈颂曰：</p>
  <p>“如来天中天， 甚深难思议，</p>
  <p>如来之所说， 方等泥洹经，</p>
  <p>出生诸功德， 亦不可思议，</p>
  <p>正法难思议， 僧宝亦复然。</p>
  <p>唯愿天中天， 哀愍小留住，</p>
  <p>上座尊迦叶， 眷属须臾至。</p>
  <p>尊者阿难陀， 多闻大仙士，</p>
  <p>及摩竭提王， 国王阿阇世，</p>
  <p>斯等于如来， 最亲密弟子。</p>
  <p>彼诸正士等， 必怀疑惑想，</p>
  <p>如来为泥洹？ 为当长存世？</p>
  <p>此等心怀疑， 于何而取定？</p>
  <p>愿哀须臾住， 待至为决疑。”</p>
  <p>尔时，世尊为诸大众，而说偈言：</p>
  <p>“诸怀疑惑者， 汝等勿忧虑，</p>
  <p>我法生长子， 上座大迦叶，</p>
  <p>阿难多闻士， 是等须臾至，</p>
  <p>要令彼见我， 我当般泥洹。</p>
  <p>如斯智慧士， 观如来双足，</p>
  <p>彼自知我身， 常无常真实。”</p>
  <p>尔时，一切大众眷属供养如来天缯、华盖，烧众名香，作天伎乐，其数无量不可为喻。供养佛已，万恒河沙诸众生等发阿耨多罗三藐三菩提心，住于菩萨最初住地。纯陀长者欢喜踊跃，菩提甘露以灌其顶。</p>
  <p>尔时，世尊告文殊师利法王子、迦叶菩萨、纯陀菩萨：“汝善男子，自修其心，慎莫放逸。我今背疾，举身皆痛，欲须燕卧。汝文殊师利，当为一切四众说法。如来正法，今付嘱汝。乃至上座摩诃迦叶及阿难到，汝当广说。”</p>
  <p>于是，世尊化众生故现身有疾，右胁著地，系念明想。</p>
</body></html>