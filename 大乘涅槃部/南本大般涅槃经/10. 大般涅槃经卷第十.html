<!DOCTYPE html>
<html>
<head>
  <meta charset="utf-8"/>
  <meta name="author" content="慧严/宋"/>
  <meta name="library" content="龙藏"/>
  <meta name="catalog" content="龙藏/大乘涅槃部"/>
  <title>大般涅槃经卷第十</title>
</head>
<body>
  <h1 class="head">大般涅槃经卷第十</h1>
  <h2>一切大众所问品第十七</h2>
  <p>尔时，世尊从其面门放种种色，青黄赤白红紫光明，照纯陀身。纯陀遇已，与诸眷属持诸肴膳疾往佛所，欲奉如来及比丘僧最后供养，种种器物，充满具足，持至佛所。</p>
  <p>尔时，有大威德天人而遮其前，周匝围绕谓纯陀言：“且止！纯陀，勿便奉施。”尔时，如来复放无量无边种种光明，诸天大众遇斯光已，寻听纯陀前至佛所奉其所施。</p>
  <p>尔时，天人及诸众生，各各自取所持供养至于佛前，长跪白佛：“唯愿如来，听诸比丘受此供养。”时诸比丘知是时故，执持衣钵，一心安详。</p>
  <p>尔时，纯陀为佛及僧，布置种种师子宝座，悬缯幡盖，华香璎珞。</p>
  <p>尔时，三千大千世界庄严微妙，犹如西方安乐国土。</p>
  <p>尔时，纯陀住于佛前，忧悲怅怏，重白佛言：“唯愿如来，犹见哀愍，住寿一劫若减一劫。”</p>
  <p>佛告纯陀：“汝欲令我久住世者，宜当速奉最后具足檀波罗蜜。”</p>
  <p>尔时，一切菩萨摩诃萨天人杂类，异口同音唱如是言：“奇哉！纯陀，成大福德，能令如来受其最后无上供养。我等无福，所设供具则为唐捐。”</p>
  <p>尔时，世尊欲令一切众望满足，于自身上一一毛孔化无量佛，一一诸佛各有无量诸比丘僧。是诸世尊及无量众，悉皆示现受其供养。释迦如来自受纯陀所奉设者。</p>
  <p>尔时，纯陀所持粳粮成熟之食，摩伽陀国满足八斛，以佛神力皆悉充足一切大会。</p>
  <p>尔时，纯陀见是事已，心生欢喜踊跃无量，一切大众亦复如是。</p>
  <p>尔时，大众承佛圣旨，各作是念：“如来今已受我等施，不久便当入于涅槃。”作是念已，心生悲喜。</p>
  <p>尔时，树林其地狭小，以佛神力如针锋处，皆有无量诸佛世尊及其眷属等坐而食，所食之物亦无差别。是时，天、人、阿修罗等啼泣悲叹，而作是言：“如来今日已受我等最后供养，受供养已当般涅槃，我等当复更供养谁？我今永离无上调御，盲无眼目。”</p>
  <p>尔时，世尊为欲安慰一切大众，而说偈言：</p>
  <p>“汝等莫悲叹， 诸佛法应尔。</p>
  <p>我入于涅槃， 已经无量劫，</p>
  <p>常受最胜乐， 永处安隐处。</p>
  <p>汝今至心听， 我当说涅槃，</p>
  <p>我已离食想， 终无饥渴患。</p>
  <p>今当为汝等， 说其随顺愿，</p>
  <p>令诸一切众， 咸得安隐乐。</p>
  <p>汝闻应修行， 诸佛法常住，</p>
  <p>假使乌与枭， 同共一树栖，</p>
  <p>犹如亲兄弟， 尔乃永涅槃。</p>
  <p>如来视一切， 犹如罗睺罗，</p>
  <p>常为众生尊， 云何永涅槃？</p>
  <p>假使蛇鼠狼， 同处一穴游，</p>
  <p>相爱如兄弟， 尔乃永涅槃。</p>
  <p>如来视一切， 犹如罗睺罗，</p>
  <p>常为众生尊， 云何永涅槃？</p>
  <p>假使七叶华， 转为婆师香，</p>
  <p>迦留为镇头， 尔乃永涅槃。</p>
  <p>如来视一切， 犹如罗睺罗，</p>
  <p>云何舍慈悲， 永入于涅槃？</p>
  <p>假使一阐提， 现身成佛道，</p>
  <p>永处第一乐， 尔乃入涅槃。</p>
  <p>如来视一切， 皆如罗睺罗，</p>
  <p>云何舍慈悲， 永入于涅槃？</p>
  <p>假使一切众， 一时成佛道，</p>
  <p>远离诸过患， 尔乃入涅槃。</p>
  <p>如来视一切， 皆如罗睺罗，</p>
  <p>云何舍慈悲， 永入于涅槃？</p>
  <p>假使蚊蚋水， 浸坏于大地，</p>
  <p>川谷海盈满， 尔乃入涅槃。</p>
  <p>悲心视一切， 皆如罗睺罗，</p>
  <p>常为众生尊， 云何永涅槃？</p>
  <p>以是故汝等， 应深乐正法，</p>
  <p>不应生忧恼， 号泣而啼哭。</p>
  <p>若欲自正行， 应修如来常，</p>
  <p>当观如是法， 长存不变易。</p>
  <p>复应生是念， 三宝皆常住，</p>
  <p>是则获大护， 如咒枯生果。</p>
  <p>是名为三宝， 四众应善听，</p>
  <p>闻已应欢喜， 即发菩提心。</p>
  <p>若能计三宝， 常住同真谛，</p>
  <p>此则是诸佛， 最上之誓愿。</p>
  <p>“若有比丘、比丘尼、优婆塞、优婆夷，能以如来最上誓愿而发愿者，当知是人无有愚痴，堪受供养。以此愿力功德果报，于世最胜如阿罗汉。若有不能如是观了三宝常者，是旃陀罗。若有能知三宝常住实法因缘，离苦安乐，无有娆害能留难者。”</p>
  <p>尔时，人天大众、阿修罗等，闻是法已，心生欢喜踊跃无量。其心调柔，善灭诸盖，心无高下，威仪清净，颜貌怡悦，知佛常住。是故施设诸天供养，散种种华、末香、涂香，鼓天伎乐，以供养佛。</p>
  <p>尔时，佛告迦叶菩萨言：“善男子，汝见是众希有事不？”</p>
  <p>迦叶答言：“已见，世尊。见诸如来无量无边不可称计，受诸大众人天所奉饭食供养。又见诸佛大身庄严，所坐之处如一针锋，多众围绕不相障碍。复见大众悉发誓愿说十三偈，亦知大众各心念言：‘如来今者独受我供。’假使纯陀所奉饭食碎如微尘，一尘一佛犹不周遍，以佛神力悉皆充足一切大众。唯诸菩萨摩诃萨文殊师利法王子等，能知如是希有事耳，悉是如来方便示现。声闻大众及阿修罗等，皆知如来是常住法。”</p>
  <p>尔时，世尊告纯陀言：“汝今所见，为是希有奇特事不？”</p>
  <p>“实尔，世尊。我先所见无量诸佛三十二相、八十种好庄严其身。今悉见为菩萨摩诃萨巨身殊异，颜貌无比。唯见佛身譬如药树，为诸菩萨摩诃萨等之所围绕。”</p>
  <p>佛告纯陀：“汝先所见无量佛者，是我所化，为欲利益一切众生令得欢喜。如是菩萨摩诃萨等所可修行不可思议，能作无量诸佛之事。纯陀，汝今皆已成就菩萨摩诃萨行，得住十地，菩萨所行具足成办。”</p>
  <p>迦叶菩萨白佛言：“世尊，如是，如是，如佛所说。纯陀所修，成菩萨行，我亦随喜。今者如来欲为未来无量众生作大明故，说是大乘《大涅槃经》。世尊，一切契经说有余义、无余义耶？”</p>
  <p>“善男子，我所说者，亦有余义，亦无余义。”</p>
  <p>纯陀白佛言：“世尊，如佛所说：</p>
  <p>“所有之物， 布施一切，</p>
  <p>唯可赞叹， 无可毁损。</p>
  <p>“世尊，是义云何？持戒、毁戒，有何差别？”</p>
  <p>佛言：“唯除一人，余一切施皆可赞叹。”</p>
  <p>纯陀问言：“云何名为唯除一人？”</p>
  <p>佛言：“如此经中所说破戒。”</p>
  <p>纯陀复言：“我今未解，唯愿说之。”</p>
  <p>佛告纯陀：“言破戒者，谓一阐提。其余在所一切布施皆可赞叹，获大果报。”</p>
  <p>纯陀复问：“一阐提者，其义云何？”</p>
  <p>佛告纯陀：“若有比丘及比丘尼、优婆塞、优婆夷，发粗恶言诽谤正法，造是重业，永不改悔，心无惭愧，如是等人名为趣向一阐提道。若犯四重、作五逆罪，自知定犯如是重事，而心初无怖畏惭愧，不肯发露，于佛正法永无护惜建立之心，毁呰轻贱，言多过咎，如是等人亦名趣向一阐提道。若复说言无佛法僧，如是等人亦名趣向一阐提道。唯除如此一阐提辈，施其余者一切赞叹。”</p>
  <p>尔时，纯陀复白佛言：“世尊，所言破戒，其义云何？”</p>
  <p>佛告纯陀：“若犯四重及五逆罪、诽谤正法，如是等人名为破戒。”</p>
  <p>纯陀复问：“如是破戒可拔济不？”</p>
  <p>佛告纯陀：“有因缘故则可拔济。若被法服，犹未舍远，其心常怀惭愧恐怖而自考责：‘咄哉！何为犯斯重罪？何其怪哉！造斯苦业？’深自改悔，生护法心，欲建正法：‘有护法者，我当供养。若有读诵大乘典者，我当咨问受持读诵。既通利已，复当为他分别广说。’我说是人不为破戒。何以故？善男子，譬如日出，能除一切尘翳闇冥；是大涅槃微妙经典出兴于世，亦复如是，能除众生无量劫中所作众罪，是故此经说护正法得大果报，拔济破戒。若有毁谤是正法者，能自改悔，还归于法，自念所作一切不善，如人自害，心生恐怖惊惧惭愧，除此正法更无救护，是故应当还归正法。若能如是如说归依，布施是人得福无量，亦名世间应受供养。若犯如上恶业之罪，若经一月或十五日，不生归依发露之心。若施是人，果报甚少。犯五逆者亦复如是，能生悔心，内怀惭愧：‘今我所作不善之业，甚为大苦！我当建立护持正法。’是则不名五逆罪也。若施是人，得福无量。犯逆罪已，不生护法归依之心，有施是者，福不足言。</p>
  <p>“又善男子，犯重罪者，汝今谛听，我当为汝分别广说。应生是心，谓正法者，即是如来微密之藏，是故我当护持建立。施是人者，得胜果报。善男子，譬如女人怀妊垂产，值国荒乱远至他土，在一天庙即便产育。后闻旧邦安隐丰熟，携持其子，欲还本土。路经恒河水涨暴急，荷负是儿不能得渡，即自念言：‘我宁与子一处并命，终不舍弃而独济也。’作是念已与子俱没，命终之后寻生天中。以慈念子欲令得渡，而是女人本性弊恶，以爱子故得生天中。犯四重禁、五无间罪，生护法心亦复如是，虽复先为不善之业，以护法故得为世间无上福田。是护法者有如是等无量果报。”</p>
  <p>纯陀复言：“世尊，若一阐提能自改悔，恭敬供养赞叹三宝，施如是人得大果不？”</p>
  <p>佛言：“善男子，汝今不应作如是说。善男子，譬如有人食庵罗果，吐核置地，而复念言：‘是果核中应有甘味。’即复还取，破而尝之，其味极苦，心生悔恨，恐失果种即还收拾，种之于地，勤加修治，以酥油乳随时溉灌。于意云何？宁可生不？”</p>
  <p>“不也，世尊。假使天降无上甘雨，犹亦不生。</p>
  <p>“善男子，彼一阐提亦复如是，烧灭善根，当于何所而得除罪？善男子，若生善心，是则不名一阐提也。善男子，以是义故，一切所施所得果报非无差别。何以故？施诸声闻所得报异，施辟支佛得报亦异，唯施如来获无上果，是故说言一切所施非无差别。”</p>
  <p>纯陀复言：“何故如来而说此偈？”</p>
  <p>佛告纯陀：“有因缘故，我说此偈。王舍城中有优婆塞，心无净信，奉事尼揵，而来问我布施之义，以是因缘故说斯偈。亦为菩萨摩诃萨等说秘藏义。如斯偈者，其义云何？一切者，少分一切。当知菩萨摩诃萨，人中之雄，摄取持戒，施其所须，舍弃破戒如除稊稗。</p>
  <p>“复次，善男子，如我昔日所说偈言：</p>
  <p>“一切江河， 必有回曲，</p>
  <p>一切丛林， 必名树木，</p>
  <p>一切女人， 必怀谄曲，</p>
  <p>一切自在， 必受安乐。”</p>
  <p>尔时，文殊师利菩萨摩诃萨，即从座起，偏袒右臂，右膝著地，前礼佛足而说偈言：</p>
  <p>“非一切河， 必有回曲，</p>
  <p>非一切林， 悉名树木，</p>
  <p>非一切女， 必怀谄曲，</p>
  <p>一切自在， 不必受乐。</p>
  <p>“佛所说偈，其义有余，唯垂哀愍说其因缘。何以故？世尊，于此三千大千世界，有洲名拘耶尼，其洲有河端直不曲，名娑婆耶，犹如直绳入于西海。如是河相，于余经中佛未曾说。唯愿如来，因此方等阿含经中说有余义，令诸菩萨深信解之。世尊，譬如有人先识金矿，后不识金；如来亦尔，尽知法已，而所演说有余不尽。如来虽作如是余说，应当方便解其意趣。一切丛林必是树木，是亦有余。何以故？种种金银琉璃宝树，是亦名林。一切女人必怀谄曲，是亦有余。何以故？亦有女人善持禁戒，功德成就有大慈悲。一切自在必受安乐，是亦有余。何以故？有自在者，转轮圣帝，如来法王，不属死魔，不可灭尽。梵释诸天虽得自在，悉是无常。若得常住无变易者，乃名自在，所谓大乘大般涅槃。”</p>
  <p>佛言：“善男子，汝今善得乐说之辩，且止谛听！文殊师利，譬如长者身婴病苦，良医诊之，为合膏药。是时病者贪欲多服，医语之言：‘若能消者，则可随意。汝今体羸，不应多服。当知是膏，亦名甘露，亦名毒药。若多服不消，则名为毒。’善男子，汝今勿谓是医所说违于义理，损失膏势。善男子，如来亦尔，为诸国王、后妃、太子、王子、大臣，因波斯匿王、王子、后妃憍慢心故，为欲调伏示现恐怖如彼良医，故说此偈：</p>
  <p>“一切江河， 必有回曲，</p>
  <p>一切丛林， 必名树木，</p>
  <p>一切女人， 必怀谄曲，</p>
  <p>一切自在， 必受安乐。</p>
  <p>“文殊师利，汝今当知，如来所说无有漏失。如此大地可令反覆，如来之言终无漏失。以是义故，如来所说一切有余。”</p>
  <p>尔时，佛赞文殊师利：“善哉！善哉！善男子，汝已久知如是之义，愍哀一切，欲令众生得智慧故，广问如来如是偈义。”</p>
  <p>尔时，文殊师利法王子，复于佛前而说偈言：</p>
  <p>“于他语言， 随顺不逆，</p>
  <p>亦不观他， 作以不作，</p>
  <p>但自观身， 善不善行。</p>
  <p>“世尊如是说此法药非为正说。于他语言随顺不逆者，唯愿如来垂哀正说。何以故？世尊常说，一切外学九十五种皆趣恶道，声闻弟子皆向正路，若护禁戒，摄持威仪，守慎诸根，如是等人深乐大法，趣向善道。如来何故于九部中见有毁他则便呵责？如是偈义，为何所趣？”</p>
  <p>佛告文殊师利：“善男子，我说此偈亦不尽为一切众生，尔时唯为阿阇世王。诸佛世尊若无因缘终不逆说，有因缘故乃说之耳。善男子，阿阇世王害其父已，来至我所欲折伏我，作如是问：‘云何世尊是一切智、非一切智耶？若一切智，调达往昔无量世中常怀恶心，随逐如来欲为逆害，云何如来听其出家？’善男子，以是因缘，我为是王而说此偈：</p>
  <p>“于他语言， 随顺不逆，</p>
  <p>亦不观他， 作以不作。</p>
  <p>但自观身， 善不善行。</p>
  <p>“佛告大王：‘汝今害父，已作逆罪最重无间，应当发露以求清净，何缘乃更见他过咎？’善男子，以是义故，我为彼王而说是偈。复次，善男子，亦为护持不毁禁戒成就威仪见他过者，而说是偈。若复有人受他教诲，远离众恶，复教他人令远众恶，如是之人则我弟子。</p>
  <p>尔时，世尊为文殊师利，复说偈言：</p>
  <p>“一切畏刀杖， 无不爱寿命，</p>
  <p>恕己可为譬， 勿杀勿行杖。”</p>
  <p>尔时，文殊师利复于佛前，而说偈言：</p>
  <p>“非一切畏杖， 非一切爱命，</p>
  <p>恕己可为譬， 勤作善方便。</p>
  <p>“如来说是法句之义，亦是未尽。何以故？如阿罗汉、转轮圣王、玉女象马、主藏大臣，若诸天人及阿修罗执持利剑能害之者，无有是处。勇士、烈女、马王、兽王，持戒比丘虽复对至而不恐怖。以是义故，如来说偈亦是有余。若言恕己可为譬者，是亦有余。何以故？若使罗汉以己喻彼，则有我想及以命想；若有我想及以命想则应拥护，凡夫亦应见阿罗汉悉是行人；若如是者即是邪见；若有邪见，命终应生阿鼻地狱。又阿罗汉设于众生生害心者，无有是处。无量众生亦复无能害罗汉者。”</p>
  <p>佛言：“善男子，言我想者，谓于众生生大悲心无杀害想，谓阿罗汉平等之心。勿谓世尊无有因缘而逆说也。昔日于此王舍城中有大猎师，多杀群鹿，请我食肉。我于尔时虽受彼请，于诸众生生慈悲心如罗睺罗，而说偈言：</p>
  <p>“当令汝长寿， 久久住于世，</p>
  <p>受持不害法， 犹如诸佛寿。</p>
  <p>“是故我说此偈：</p>
  <p>“一切畏刀杖， 无不爱寿命，</p>
  <p>恕己可为譬， 勿杀勿行杖。”</p>
  <p>佛言：“善哉！善哉！文殊师利，为诸菩萨摩诃萨故，咨问如来如是密教。”</p>
  <p>尔时，文殊师利复说是偈：</p>
  <p>“云何敬父母， 随顺而尊重？</p>
  <p>云何修此法， 堕于无间狱？”</p>
  <p>于是如来复以偈答：</p>
  <p>“若以贪爱母， 无明以为父，</p>
  <p>随顺尊重是， 则堕无间狱。”</p>
  <p>尔时，如来复为文殊师利，重说偈言：</p>
  <p>“一切属他， 则名为苦，</p>
  <p>一切由己， 自在安乐，</p>
  <p>一切憍慢， 势极暴恶，</p>
  <p>贤善之人， 一切爱念。”</p>
  <p>尔时，文殊师利菩萨摩诃萨白佛言：“世尊，如来所说是亦不尽，唯愿如来复垂哀愍说其因缘。何以故？如长者子从师学时，为属师不？若属师者，义不成就；若不属者，亦不成就；若得自在，亦不成就。是故如来所说有余。复次，世尊，譬如王子无所综习，触事不成，是亦自在，愚闇常苦。如是王子若言自在，义亦不成；若言属他，义亦不成。以是义故，佛所说义名为有余。是故一切属他，不必受苦；一切自在，不必受乐。一切憍慢，势极暴恶，是亦有余。世尊，如诸烈女憍慢心故出家学道，护持禁戒，威仪成就，守摄诸根不令驰散，是故一切憍慢之结不必暴恶。贤善之人，一切爱念，是亦有余。如人内犯四重禁已，不舍法服坚持威仪，护持法者见已不爱，是人命终必堕地狱。若有善人犯重禁已，护持法者见即驱出，罢道还俗。以是义故，一切贤善不必悉爱。”</p>
  <p>尔时，佛告文殊师利：“有因缘故，如来于此说有余义。又有因缘，诸佛如来而说是法。时王舍城有一女人，名曰善贤，还父母家，因至我所，归依于我及法、众僧，而作是言：‘一切女人势不自由，一切男子自在无碍。’我于尔时知是女心，即为宣说如是偈颂。文殊师利，善哉！善哉！汝今能为一切众生，问于如来如是密语。”</p>
  <p>文殊师利复说偈言：</p>
  <p>“一切诸众生， 皆依饮食存，</p>
  <p>一切有大力， 其心无嫉妒，</p>
  <p>一切因饮食， 而得诸病苦，</p>
  <p>一切修净行， 而得受安乐。</p>
  <p>“如是，世尊，今受纯陀饮食供养，将无如来有恐怖耶？”</p>
  <p>尔时，世尊复为文殊而说偈言：</p>
  <p>“非一切众生， 尽依饮食存，</p>
  <p>非一切大力， 心皆无嫉妒，</p>
  <p>非一切因食， 而致诸病苦，</p>
  <p>非一切净行， 悉得受安乐。</p>
  <p>“文殊师利，汝若得病，我亦如是应得病苦。何以故？诸阿罗汉及辟支佛、菩萨、如来实无所食，为欲化彼，示现受用无量众生所施之物，令其具足檀波罗蜜，拔济地狱、畜生、饿鬼。若言如来六年苦行身羸瘦者，无有是处。诸佛世尊独拔诸有，不同凡夫，云何而得身羸劣耶？诸佛世尊精勤修习，获金刚身，不同世人危脆之身。我诸弟子亦复如是，不可思议，不依于食。一切大力无嫉妒者，亦有余义。如世间人终身永无嫉妒之心而无大力。一切病苦因食得者，亦有余义。亦见有人得客病者，所谓棘刺、刀剑、鉾槊。一切净行受安乐者，是亦有余。世间亦有外道之人，修于梵行多受苦恼。以是义故，如来所说一切有余，是名如来非无因缘而说此偈，有因故说。昔日于此优禅尼国，有婆罗门名羖羝德，来至我所，欲受第四八戒斋法，我于尔时为说是偈。”</p>
  <p>尔时，迦叶菩萨白佛言：“世尊，何等名为无余义耶？云何复名一切义乎？”</p>
  <p>“善男子，一切者，唯除助道常乐善法，是名一切，亦名无余。其余诸法亦名有余，亦名无余，欲令乐法诸善男子知此有余及无余义。”</p>
  <p>迦叶菩萨心大欢喜，踊跃无量前白佛言：“甚奇！世尊，等视众生如罗睺罗。”</p>
  <p>尔时，佛赞迦叶菩萨：“善哉！善哉！汝今所见微妙甚深。”</p>
  <p>迦叶菩萨白佛言：“世尊，唯愿如来说是大乘《大涅槃经》所得功德。”</p>
  <p>佛告迦叶：“善男子，若有得闻是经名字，所得功德非诸声闻、辟支佛等所能宣说，唯佛能知。何以故？不可思议，是佛境界，何况受持读诵通利书写经卷！”</p>
  <p>尔时，诸天、世人及阿修罗，即于佛前异口同音，而说偈言：</p>
  <p>“诸佛难思议， 法僧亦复然，</p>
  <p>是故今劝请， 唯愿少停住。</p>
  <p>尊者大迦叶， 及以阿难等，</p>
  <p>二众之眷属， 不久须臾至。</p>
  <p>并及摩竭主， 阿阇世大王，</p>
  <p>至心敬信佛， 犹故未来此。</p>
  <p>唯愿佛世尊， 少垂哀愍住，</p>
  <p>于此大众中， 断我诸疑网。”</p>
  <p>尔时，如来为诸大众而说偈言：</p>
  <p>“我法最长子， 是名大迦叶，</p>
  <p>阿难勤精进， 能断一切疑。</p>
  <p>汝等当谛观， 阿难多闻士，</p>
  <p>自然能解了， 是常及无常。</p>
  <p>以是故不应， 心怀大忧恼。”</p>
  <p>尔时，大众以种种物供养如来，供养佛已，即发阿耨多罗三藐三菩提心。无量无边恒河沙数诸菩萨等得住初地。</p>
  <p>尔时世尊与文殊师利、迦叶菩萨及与纯陀而受记莂，受记莂已，说如是言：“诸善男子，自修其心，慎莫放逸。我今背疾，举体皆痛。我今欲卧，如彼小儿及常患者。文殊汝等，当为四部广说大法，今以此法付嘱于汝；乃至迦叶、阿难等至，复当嘱付如是正法。”</p>
  <p>尔时，如来说是语已，为欲调伏诸众生故，现身有疾，右胁而卧，如彼病人。</p>
  <h2>现病品第十八</h2>
  <p>尔时，迦叶菩萨白佛言：“世尊，如来已免一切疾病，患苦悉除，无复怖畏。世尊，一切众生有四毒箭则为病因。何等为四？贪欲、瞋恚、愚痴、憍慢。若有病因，则有病生，所谓爱热肺病，上气吐逆，肤体[疒+习][疒+习]，其心闷乱，下痢哕噎，小便麻沥，眼耳疼痛，腹背胀满，颠狂干消，鬼魅所著。如是种种身心诸病，诸佛世尊悉无复有。今日如来何缘顾命文殊师利，而作是言‘我今背痛，汝等当为大众说法’？有二因缘则无病苦。何等为二？一者、邻愍一切众生，二者、给施病者医药。如来往昔已于无量万亿劫中修菩萨道，常行爱语，利益众生，不令苦恼，施疾病者种种医药，何缘于今自言有病？</p>
  <p>“世尊，世人有病，或坐或卧，不安其处，或索饮食，敕诫家属，修治产业。何故如来默然而卧，不教弟子声闻人等尸波罗蜜、诸禅解脱、三摩跋提、修诸正勤？何缘不说如是甚深大乘经典？如来何故不以无量方便教大迦叶，人中象王，诸大人等，令其不退阿耨多罗三藐三菩提？何故不治诸恶比丘受畜一切不净物者？世尊实无有病，云何默然右胁而卧？</p>
  <p>“诸菩萨等，凡所给施病者医药，所得善根悉施众生，而共回向一切种智，为除众生诸烦恼障、业障、报障。烦恼障者，贪欲、瞋恚、愚痴、忿怒、缠盖、焦恼、嫉妒、悭吝、奸诈、谀谄、无惭无愧，慢、慢慢、不如慢、增上慢、我慢、邪慢、憍慢，放逸贡高，怼恨诤讼，邪命谄媚，诈现异相，以利求利，恶求多求，无有恭敬，不随教诲，亲近恶友，贪利无厌，缠缚难解，欲于恶欲，贪于恶贪，身见、有见及以无见，频申喜睡，欠呿不乐，贪嗜饮食，其心簦瞢，心缘异想，不善思惟，身口多恶，好喜多语，诸根闇钝，发言多虚，常为欲觉、恚觉、害觉之所覆盖，是名烦恼障。业障者，五无间罪重恶之病。报障者，生在地狱、畜生、饿鬼，诽谤正法及一阐提，是名报障。如是三障名为大病。而诸菩萨于无量劫修菩提时，给施一切疾病医药，常作是愿：‘令诸众生永断如是三障重病。’</p>
  <p>“复次，世尊，菩萨摩诃萨修菩提时，给施一切病者医药，常作是愿，愿令众生永断诸病，得成如来金刚之身；又愿一切无量众生作妙药王，断除一切诸恶重病；愿诸众生得阿伽陀药，以是药力能除一切无量恶毒；又愿众生于阿耨多罗三藐三菩提无有退转，速得成就无上佛药，消除一切烦恼毒箭；又愿众生勤修精进，成就如来金刚之心，作微妙药疗治众病，不令有人生诤讼想；亦愿众生作大药树，疗治一切诸恶重病；又愿众生拔出毒箭，得成如来无上光明；又愿众生得入如来智慧大药微密法藏。世尊，菩萨如是已于无量百千万亿那由他劫发是誓愿，令诸众生悉无诸病，何缘如来乃于今日唱言有病？</p>
  <p>“复次，世尊，世有病者，不能坐起俯仰进止，饮食不御，浆水不下，亦复不能教诫诸子修治家业。尔时，父母、妻子、兄弟、亲属、知识，皆于是人生必死想。世尊，如来今日亦复如是，右胁而卧，无所论说。此阎浮提有诸愚人当作是念‘如来正觉必当涅槃’生灭尽想。而如来性实不毕竟入于涅槃。何以故？如来常住无变易故。以是因缘，不应说言我今背痛。</p>
  <p>“复次，世尊，世有病者，身体羸损，若偃若侧卧著床褥。尔时，众人心生恶贱起必死想。如来今者亦复如是，当为外道九十五种之所轻慢生无常想。彼诸外道当作是言：‘不如我等。以我性人，自在时节微尘等法而为常住，无有变易。沙门瞿昙无常所迁，是变易法。’以是义故，世尊，今日不应默然右胁而卧。</p>
  <p>“复次，世尊，世有病者，四大增损，互不调适，羸瘦乏极，是故不能随意坐起卧著床褥。如来四大无不和适，身力具足，亦无羸损。世尊，如十小牛力不如一大牛力，十大牛力不如一青牛力，十青牛力不如一凡象力，十凡象力不如一野象力，十野象力不如一二牙象力，十二牙象力不如一四牙象力，十四牙象力不如雪山一白象力，十雪山白象力不如一香象力，十香象力不如一青象力，十青象力不如一黄象力，十黄象力不如一赤象力，十赤象力不如一白象力，十白象力不如一山象力，十山象力不如一优钵罗象力，十优钵罗象力不如一波头摩象力，十波头摩象力不如一拘物头象力，十拘物头象力不如一分陀利象力，十分陀利象力不如人中一力士力，十人中力士力不如一钵健提力，十钵健提力不如一八臂那罗延力，十那罗延力不如一十住菩萨一节之力。一切凡夫身中诸节节不相到，人中力士节头相到，钵健提身诸节相接，那罗延身节头相拘，十住菩萨诸节骨解蟠龙相结，是故菩萨其力最大。世界成时，从金刚际起金刚座，上至道场菩提树下，菩萨坐已，其心即时逮得十力。如来今者不应如彼婴孩小儿。婴孩小儿愚痴无智，无所能说，以是义故，随意偃侧，无人讥诃。如来世尊有大智慧照明一切，人之大龙，具大威德，成就神通，无上仙人，永断疑网，已拔毒箭，进止安详，威仪具足，得无所畏。今者何故右胁而卧，令诸人天悲愁苦恼？”</p>
  <p>尔时，迦叶菩萨即于佛前而说偈言：</p>
  <p>“瞿昙大圣德， 愿起演妙法，</p>
  <p>不应如小儿， 病者卧床蓐。</p>
  <p>调御天人师， 倚卧双树间，</p>
  <p>下愚凡夫见， 当言必涅槃，</p>
  <p>不知方等典， 甚深佛所行，</p>
  <p>不见微密藏， 犹盲不见道。</p>
  <p>唯有诸菩萨， 文殊师利等，</p>
  <p>能解是甚深， 譬如善射人。</p>
  <p>三世诸世尊， 大悲为根本，</p>
  <p>如是大慈悲， 今为何所在？</p>
  <p>若无大悲者， 是则不名佛，</p>
  <p>佛若必涅槃， 是则不名常。</p>
  <p>唯愿无上尊， 哀受我等请，</p>
  <p>利益于众生， 摧伏诸外道。”</p>
  <p>尔时，世尊大悲熏心，知诸众生各各所念，将欲随顺，毕竟利益，即从卧起，结跏趺坐，颜貌熙怡如融金聚，面目端严犹月盛满，形容清净无诸垢秽，放大光明充遍虚空。其光大盛过百千日，照于东方、南西北方、四维、上下诸佛世界，惠施众生大智之炬，悉令得灭无明黑闇，令百千亿那由他众生安止不退菩提之心。</p>
  <p>尔时，世尊心无疑虑如师子王，以三十二大人之相、八十种好庄严其身。于其身上一切毛孔，一一毛孔出一莲华。其华微妙，各具千叶，纯真金色，琉璃为茎，金刚为须，玫瑰为台，形大团圆犹如车轮。是诸莲华各出种种杂色光明，青黄赤白紫玻瓈色。</p>
  <p>是诸光明皆悉遍至阿鼻地狱、想地狱、黑绳地狱、众合地狱、叫唤地狱、大叫唤地狱、焦热地狱、大焦热地狱。是八地狱其中众生，常为诸苦之所逼切，所谓烧煮、火炙、斫刺、[皮+刂]剥，遇斯光已，如是众苦悉灭无余，安隐清凉，快乐无极。是光明中宣说如来秘密之藏，言诸众生皆有佛性，众生闻已即便命终生人天中。乃至八种寒冰地狱，所谓阿波波地狱、阿吒吒地狱、阿罗罗地狱、阿娑娑地狱、优钵罗地狱、波头摩地狱、拘物头地狱、分陀利地狱。是中众生常为寒苦之所逼恼，所谓擘裂身体碎坏，互相残害，遇斯光已，如是等苦亦灭无余，即得调和温暖适身。是光明中亦说如来秘密之藏，言诸众生皆有佛性，众生闻已即便命终生人天中。尔时，于此阎浮提界及余世界，所有地狱皆悉空虚无受罪者，除一阐提。</p>
  <p>饿鬼众生饥渴所逼，以发缠身，于百千岁未曾得闻浆水之名，遇斯光已，饥渴即除。是光明中亦说如来微密秘藏，言诸众生皆有佛性，众生闻已即便命终生人天中，令诸饿鬼亦悉空虚，除谤大乘方等正典。</p>
  <p>畜生众生互相杀害共相残食，遇斯光已恚心悉灭。是光明中亦说如来秘密之藏，言诸众生皆有佛性，众生闻已即便命终生人天中。当尔之时，畜生亦尽，除谤正法。</p>
  <p>是一一华各有一佛，圆光一寻，金色晃曜，微妙端严，最上无比，三十二相、八十种好庄严其身。是诸世尊，或有坐者，或有行者，或有卧者，或有住者，或震雷音，或澍洪雨，或放电光，或扇大风，或出烟焰，身如火聚，或复示现七宝、诸山、池泉河水、山林树木，或复示现七宝、国土、城邑聚落、宫殿屋宅，或复示现象、马、师子、虎、狼、孔雀、凤凰诸鸟，或复示现令阎浮提所有众生悉见地狱、畜生、饿鬼，或复示现欲界六天。复有世尊，或说阴、界、诸入多诸过患，或复有说四圣谛法，或复有说诸法因缘，或复有说诸业烦恼皆因缘生，或复有说我与无我，或复有说苦乐二法，或复有说常无常等，或复有说净与不净。复有世尊为诸菩萨演说所行六波罗蜜，或复有说诸大菩萨所得功德，或复有说诸佛世尊所得功德，或复有说声闻之人所得功德，或复有说随顺一乘，或复有说三乘成道。或有世尊，左胁出水，右胁出火；或有示现初生、出家，坐于道场菩提树下转妙法轮，入于涅槃。或有世尊作师子吼，令此会中有得一果、二果、三果至第四果，或复有说出离生死无量因缘。</p>
  <p>尔时，于此阎浮提中，所有众生遇斯光已，盲者见色，聋者听声，哑者能言，拘躄能行，贫者得财，悭者能施，恚者慈心，不信者信。如是世界无一众生修行恶法，除一阐提。</p>
  <p>尔时，一切天、龙、鬼、神、乾闼婆、阿修罗、迦楼罗、紧那罗、摩睺罗伽、罗刹健陀、忧摩陀、阿婆魔罗、人非人等，悉共同声唱如是言：“善哉！善哉！无上天尊，多所利益。”说是语已踊跃欢喜，或歌或舞，或身动转，以种种华散佛及僧，所谓天优钵罗华、拘物头华、波头摩华、分陀利华、曼陀罗华、摩诃曼陀罗华、曼殊沙华、摩诃曼殊沙华、散陀那华、摩诃散陀那华、卢脂那华、摩诃卢脂那华、香华、大香华、适意华、大适意华、爱见华、大爱见华、端严华、第一端严华。复散诸香，所谓沉水多伽楼香、栴檀郁金和合杂香、海岸聚香。复以天上宝幢、幡盖，诸天伎乐筝笛笙瑟箜篌鼓吹，供养于佛而说偈言：</p>
  <p>“我今稽首大精进， 无上正觉两足尊，</p>
  <p>天人大众所不知， 唯有瞿昙乃能了。</p>
  <p>世尊往昔为我故， 于无量劫修苦行，</p>
  <p>如何一旦弃本誓， 而便舍命欲涅槃。</p>
  <p>一切众生不能见， 诸佛世尊秘密藏，</p>
  <p>以是因缘难得出， 轮转生死坠恶道。</p>
  <p>如佛所说阿罗汉， 一切皆当至涅槃，</p>
  <p>如是甚深佛行处， 凡夫下愚谁能知？</p>
  <p>施诸众生甘露法， 为断除彼诸烦恼，</p>
  <p>若有服此甘露已， 不复受生老病死。</p>
  <p>如来世尊已疗治， 百千无量诸众生，</p>
  <p>令其所有诸重病， 一切消灭无遗余。</p>
  <p>世尊久已舍病苦， 故得名为第七佛，</p>
  <p>唯愿今日雨法雨， 润渍我等功德种。</p>
  <p>是诸大众及人天， 如是请已默然住。”</p>
  <p>说是偈时，莲华台中一切诸佛，从阎浮提遍至净居，悉皆闻之。</p>
  <p>尔时，佛告迦叶菩萨：“善哉！善哉！善男子，汝已具足如是甚深微妙智慧，不为一切诸魔外道之所破坏。善男子，汝已安住，不为一切诸恶邪风之所倾动。善男子，汝已成就乐说辩才，已曾供养过去无量恒河沙等诸佛世尊，是故能问如来正觉如是之义。善男子，我于往昔无量无边亿那由他百千万劫，已除病根，永离倚卧。</p>
  <p>“迦叶，过去无量阿僧祇劫，有佛出世，号无上胜如来、应供、正遍知、明行足、善逝、世间解、无上士、调御丈夫、天人师、佛世尊，为诸声闻说是大乘《大涅槃经》，开示分别显发其义。我于尔时，亦为彼佛而作声闻，受持如是大涅槃典，读诵通利，书写经卷，广为他人开示分别解说其义，以是善根回向阿耨多罗三藐三菩提。善男子，我从是来，未曾有恶烦恼业缘，堕于恶道，诽谤正法，作一阐提，受黄门身、无根、二根，反逆父母、杀阿罗汉、破塔坏僧、出佛身血犯四重禁。从是已来，身心安隐，无诸苦恼。迦叶，我今实无一切疾病。所以者何？诸佛世尊久已远离一切病故。迦叶，是诸众生不知大乘方等密教，便谓如来真实有疾。</p>
  <p>“迦叶，如言如来人中师子，而如来者实非师子，如是之言，即是如来秘密之教。迦叶，如言如来人中大龙，而我已于无量劫中舍离是业。迦叶，如言如来是人是天，而我真实非人非天，亦非鬼、神、乾闼婆、阿修罗、迦楼罗、紧那罗、摩睺罗伽，非我、非命、非可养育、非人士夫，非作非不作，非受非不受，非世尊非声闻，非说非不说，如是等语，皆是如来秘密之教。迦叶，如言如来犹如大海、须弥山王，而如来者实非碱味、同于石山，当知是语，亦是如来秘密之教。迦叶，如言如来如分陀利，而我实非分陀利也，如是之言，即是如来秘密之教。迦叶，如言如来犹如父母，而如来者实非父母，如是之言，亦是如来秘密之教。迦叶，如言如来是大船师，而如来者实非船师，如是之言，亦是如来秘密之教。迦叶，如言如来犹如商主，而如来者实非商主，如是之言，亦是如来秘密之教。迦叶，如言如来能摧伏魔，而如来者实无恶心欲令他伏，如是之言，皆是如来秘密之教。迦叶，如言如来能治痈疮，而我实非治痈疮师，如是之言，亦是如来秘密之教。迦叶，如我先说，若有善男子、善女人善能修治身口意业，舍命之时，虽有亲族取其尸骸，或以火烧，或投大水，或弃冢间，狐狼禽兽竞共食啖，然心意识即生善道，而是心法实无去来，亦无所至，直是前后相似相续相貌不异，如是之言，即是如来秘密之教。</p>
  <p>“迦叶，我今言病亦复如是，亦是如来秘密之教。是故顾命文殊师利：‘吾今背痛，汝等当为四众说法。’迦叶，如来正觉，实无有病右胁而卧，亦不毕竟入于涅槃。迦叶，是大涅槃，即是诸佛甚深禅定；如是禅定，非是声闻、缘觉行处。</p>
  <p>“迦叶，汝先所问：‘如来何故倚卧不起，不索饮食、诫敕家属、修治产业？’迦叶，虚空之性，亦无坐起、求索饮食、敕诫家属、修治产业，亦无去来、生灭老壮、出没伤破、解脱系缚，亦不自说亦不说他，亦不自解亦不解他，非安非病。善男子，诸佛世尊亦复如是，犹如虚空，云何当有诸病苦耶？</p>
  <p>“迦叶，世有三人，其病难治：一、谤大乘，二、五逆罪，三、一阐提。如是三病，世中极重，悉非声闻、缘觉之所能治。善男子，譬如有病必死难治，若有瞻病、随意、医药，若无瞻病、随意、医药，如是之病定不可治，当知是人必死不疑。善男子，是三种人亦复如是，若有声闻、缘觉、菩萨，或有说法，或不说法，不能令其发阿耨多罗三藐三菩提心。</p>
  <p>“迦叶，譬如病人，若有瞻病、随意、医药，则可令差；若无此三，则不可差。声闻、缘觉亦复如是，从佛菩萨得闻法已，即便能发阿耨多罗三藐三菩提心，非不闻法能发心也。</p>
  <p>“迦叶，譬如病人，若有瞻病、随意、医药，若无瞻病、随意、医药，皆悉可差。有一种人亦复如是，或值声闻、不值声闻，或值缘觉、不值缘觉，或值菩萨、不值菩萨，或值如来、不值如来，或得闻法，或不闻法，自然得成阿耨多罗三藐三菩提。所谓有人，或为自身，或为他身，或为怖畏，或为利养，或为谀谄，或为诳他，书写如是《大涅槃经》，受持读诵，供养恭敬，为他说者。</p>
  <p>“迦叶，有五种人，于是大乘大涅槃典，有病行处，非如来也。何等为五？</p>
  <p>“一、断三结得须陀洹果，不堕地狱、畜生、饿鬼，人天七返，永断诸苦，入于涅槃。迦叶，是名第一人有病行处。是人未来过八万劫，便当得成阿耨多罗三藐三菩提。</p>
  <p>“迦叶，第二人者，断三结缚，薄贪恚痴，得斯陀含果，名一往来，永断诸苦，入于涅槃。迦叶，是名第二人有病行处。是人未来过六万劫，便当得成阿耨多罗三藐三菩提。</p>
  <p>“迦叶，第三人者，断五下结，得阿那含果，更不来此，永断诸苦，入于涅槃。是名第三人有病行处。是人未来过四万劫，便当得成阿耨多罗三藐三菩提。</p>
  <p>“迦叶，第四人者，永断贪欲、瞋恚、愚痴，得阿罗汉果，烦恼无余，入于涅槃，亦非麒麟独一之行。是名第四人有病行处。是人未来过二万劫，便当得成阿耨多罗三藐三菩提。</p>
  <p>“迦叶，第五人者，永断贪欲、瞋恚、愚痴，得辟支佛道，烦恼无余，入于涅槃，真是麒麟独一之行。是名第五人有病行处。是人未来过十千劫，便当得成阿耨多罗三藐三菩提。</p>
  <p>“迦叶，是名第五人有病行处，非如来也。”</p>
</body></html>