<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘涅槃部"/>
  <title>佛说方等般泥洹经卷上</title>
</head>
<body>
  <h1 class="head">佛说方等般泥洹经卷上</h1>
  <h2>哀泣品第一</h2>
  <p>闻如是：一时，佛游鸠夷那竭国双树间力士所生处。时佛欲般泥洹，告贤者阿难言：“多陀竭出于山间，般泥洹时，本瑞云何？如今日宁见闻丛树间感应不乎？答吾所问。”</p>
  <p>尔时，阿难以偈答佛言：</p>
  <p>“愿听我所梦， 其色近可怪，</p>
  <p>忆夜之所见， 心窃为危惧。</p>
  <p>梦此阎浮提， 有树生甚奇，</p>
  <p>七宝杂校成， 华实常丰茂；</p>
  <p>覆盖佛世界， 其荫清且凉，</p>
  <p>开发踊跃意， 灭除众忧病；</p>
  <p>上行高无极， 姿好亦无数，</p>
  <p>见者眼清净， 闻者耳彻听。</p>
  <p>树出无量音， 清净之法音，</p>
  <p>具足空寂灭， 则令一切安。</p>
  <p>其树奋大光， 遍照东方刹，</p>
  <p>其数如恒沙， 诸佛之国土；</p>
  <p>亦照于十方， 蠕动荷救护，</p>
  <p>一切蒙光者， 安隐难思议。</p>
  <p>树出众名香， 器有百种分，</p>
  <p>其有闻香者， 终不归恶道，</p>
  <p>地狱以畜生， 及在饿鬼路，</p>
  <p>于彼闻是香， 疾得生善处。</p>
  <p>大树德如是， 苞润众生类，</p>
  <p>忽然于树间， 没于力士地。</p>
  <p>于时无数千， 群萌不可计，</p>
  <p>悲泣悉哀慕， 如盲失其目，</p>
  <p>不复听其声， 亦不见树形，</p>
  <p>犹不闻其香， 虚劣若饥人。</p>
  <p>恐惧衣毛竖， 畏怖情使然，</p>
  <p>于夜梦如是， 愿尊为解说。”</p>
  <p>尔时，净居天子、释、梵、四天王、魔子导师，各与八十那术之众，俱到力士所生处丛树间，前诣佛所稽首作礼却住一面，同时举声为贤者阿难说偈言：</p>
  <p>“尊天今灭度， 阿难岂知耶？</p>
  <p>呜呼感恋毒， 佛将般泥洹！</p>
  <p>大铠翳无明， 佛今欲灭度，</p>
  <p>世尊般泥洹， 违远于拥护。”</p>
  <p>于是佛为诸天子、释、梵、四天王、魔子导师，说偈言：</p>
  <p>“汝等勿愁忧， 所梦无有异，</p>
  <p>我于双树间， 今当般泥洹。</p>
  <p>树中之最树， 奇妙难可量，</p>
  <p>光香甚殷盛， 没于丛树下。</p>
  <p>世尊譬大树， 复在丛树中，</p>
  <p>寝处无有识， 如火得水消。</p>
  <p>万物皆无常， 法起当有灭，</p>
  <p>世雄之所了， 是故为人说。</p>
  <p>阿难知之乎， 佛尊犹泥曰，</p>
  <p>造迦利比丘， 智通度彼岸。</p>
  <p>阿难汝今往， 告敕释须檀，</p>
  <p>尊者阿那律， 彻视度无极。</p>
  <p>阿难行告语， 拘絺迦旃延，</p>
  <p>分褥文陀弗， 菩提及摩夷，</p>
  <p>须菩提面王， 善来觉薄拘，</p>
  <p>难陀罗云停， 度知际马师，</p>
  <p>一切诸比丘， 来度恐畏者，</p>
  <p>疾去悉告语， 令知我泥曰。”</p>
  <p>尔时，阿难以偈答世尊言：</p>
  <p>“我身已疲极， 譬如饥羸人，</p>
  <p>闻佛泥曰故， 愁惨不自胜。</p>
  <p>其身无有力， 口亦不能言，</p>
  <p>志意加怯劣， 世眼云何行？</p>
  <p>不任告尊者， 今世不可念，</p>
  <p>适见便不现， 永失于拥护。</p>
  <p>无护甚勤苦， 何忍任往告？</p>
  <p>尊老闻此问， 安能堪惶懅！</p>
  <p>世间大光明， 灭尽为甚疾，</p>
  <p>弃世亦何速， 厄难遂盲冥。</p>
  <p>不任诣长老， 陈此酸毒事，</p>
  <p>正觉愿更遣， 无有愁戚者。”</p>
  <p>于是佛为阿难说偈：</p>
  <p>“阿难巨亿大， 啼泣感悲哀，</p>
  <p>宫殿难檀庐， 空虚无人天。</p>
  <p>宣告诸比丘， 侍者之常业，</p>
  <p>泥曰后来者， 得无益哀酷。”</p>
  <p>尔时，贤者阿那律于须弥山顶，为忉利诸天广讲法语，见诸大尊神妙天子，各从宫殿遑遑不安。阿那律心念言：“此诸天子，何故弃舍天妓之娱，扰扰上下或飞或走，眷属离散，其处空虚忽不复现？”时阿那律从须弥顶，遥见宝积山下之地。于是阿那律立须弥顶，举声以偈赞叹佛言：</p>
  <p>“导利于群黎， 施世之安隐，</p>
  <p>正觉为众佑， 云何便泥曰？</p>
  <p>呜呼世尊喻父母， 为世之眼除诸冥，</p>
  <p>为世良医疗众病， 今世尊雄便泥曰。</p>
  <p>见淫怒人如放逸， 觉悟愚痴断生死，</p>
  <p>为法尊上伤悭贪， 令离瞋诤立大道。</p>
  <p>天中天尊右金臂， 扙拭一切授正戒，</p>
  <p>佛动是国六震地， 周遍世界闻大音。</p>
  <p>如大石山一旦崩， 其音宣广闻者悸，</p>
  <p>世雄如是今泥曰， 音畅遐方闻摧悴。</p>
  <p>魔兵兴恶若干变， 金刚器械不可数，</p>
  <p>有戴大山或持火， 世雄威光毛不动，</p>
  <p>降伏怒害魔官属， 得甘露迹无忧惧，</p>
  <p>便转法轮解四谛， 今日尊雄便泥曰。</p>
  <p>世尊见化无数种， 三千世界如一毛，</p>
  <p>能令众生无毁害， 今日尊雄便泥曰。</p>
  <p>今天中天为来入， 至于力士所生地，</p>
  <p>五百眷属围绕佛， 于双树间便泥曰。</p>
  <p>佛天中天百世来， 奉行四禅开度人，</p>
  <p>所修行道阐甘露， 我最后见佛泥曰。</p>
  <p>所游往来无生死， 其惠布施无悔恨，</p>
  <p>其奉正戒无谀谄， 我最后见佛泥曰。</p>
  <p>于亿劫中那术数， 所为精进无过者，</p>
  <p>忍辱无量譬若地， 我今后见佛泥曰。</p>
  <p>佛天中尊所生处， 供养诸觉亿那术，</p>
  <p>致甘露迹志惟壹， 我今后见佛泥曰。</p>
  <p>佛天中尊所生处， 智慧第一了三达，</p>
  <p>十方世雄无挂碍， 今我后见佛泥曰。</p>
  <p>大力有十等一切， 通无与等立金刚，</p>
  <p>求比难比无殊者， 我今后见佛泥曰。</p>
  <p>十力世雄相严身， 所周旋处光巍巍，</p>
  <p>进止所历如金模， 我今后见佛泥曰。</p>
  <p>化亿那术立道证， 消尽诸欲无尘垢，</p>
  <p>济人生死烧勤苦， 我今后见佛泥曰。</p>
  <p>天亿那术立虚空， 雨种种色拘文华，</p>
  <p>雨杂名香天芬薰， 我今后见佛泥曰。</p>
  <p>佛人中尊行住立， 若入都邑蹈门阃，</p>
  <p>盲者得眼睹诸色， 我今后见佛泥曰。</p>
  <p>佛人中尊蹈门时， 病者得愈怀喜踊，</p>
  <p>一切安隐脱勤苦， 我今后见佛泥曰。</p>
  <p>佛入城时拘闭解， 长得安隐自欢娱，</p>
  <p>愁苦休除慧最上， 我今后见佛泥曰。</p>
  <p>身不知老无死忧， 已脱众碍智无双，</p>
  <p>为人泰祖无过佛， 我今后见佛泥曰。</p>
  <p>十力世尊上忉利， 度母摩耶立妙道，</p>
  <p>化那术天不可计， 我今后见佛泥曰。</p>
  <p>第七梵天住众疑， 佛刹其罔授道真，</p>
  <p>彼王自投来稽首， 我今后见佛泥曰。</p>
  <p>有凶暴贼罪力强， 降立害者甘露道，</p>
  <p>纳邪术人无央数， 我今后见佛泥曰。</p>
  <p>调达怀毒凶恚盛， 驱作醉象力难当，</p>
  <p>佛于大城令调伏， 我今后见佛泥曰。</p>
  <p>佛于众会法导人， 能动天地震山陵，</p>
  <p>大海波荡水居扰， 我今后见佛泥曰。”</p>
  <p>是时，阿那律说此偈已，应时佛放威神，令阎浮提所在比丘，除大迦叶眷属，余尽来会。三千大千世界诸天、龙、神、揵沓和、阿须伦、迦留罗、真陀罗、摩睺勒众等，共到力士生地，诣佛所稽首作礼，皆大啼哭举声呼佛，思慕崩绝如丧父母，各各相牵共悲泣者，还顾相视共泪出者，或手相搏拍膑拍头，或开目闭目诸根变异，面颊憔悴肥色困皱，或有却行右膝著地，呼嗟擦眼涕泣交横，悲哀叹佛皆言毒痛：“呜呼世雄！呜呼大医！呜呼师子！呜呼法王！呜呼日月王！呜呼觉正觉！呜呼大光明施甘露！”无量迹如是号啕，或有自扑而擗地者，或有覆面拍地者。</p>
  <p>尔时，阿难从座起下，胡跪累膝，两手据地，仰向视佛，而说偈言：</p>
  <p>“见人众号慕， 皆与悲毒俱，</p>
  <p>各各号哭哀， 益令我酸毒。</p>
  <p>譬如贾客行， 中道逢剧贼，</p>
  <p>逢见大火光， 若草惧焦然。</p>
  <p>因见炽火故， 其心为恐惶，</p>
  <p>意以怀悚栗， 拜天从求哀。</p>
  <p>我情勤无极， 忧郁焉可胜，</p>
  <p>又见承庶人， 悲叫举两臂。</p>
  <p>惟虑去来事， 愿佛住一劫，</p>
  <p>今日何忍见， 尊人般泥曰！</p>
  <p>我常行求佛， 不见天中天，</p>
  <p>只洹用丘空， 但睹于余人，</p>
  <p>若入维耶离， 豪右问讯佛，</p>
  <p>无上尊所生， 我当云何答？</p>
  <p>无央数千人， 泣涕泪流面，</p>
  <p>无上释师子， 仁今使安在？</p>
  <p>诸人哀哭摧， 无不思见佛，</p>
  <p>云何入大城， 违远人中尊？</p>
  <p>当立于谁后？ 当为谁持钵？</p>
  <p>为谁掌衣被？ 谁当亲劝我？</p>
  <p>谁当为我说？ 闻持是何谓？</p>
  <p>谁解我疑言？ 阿难知如海，</p>
  <p>从谁闻正法？ 深奥难解句，</p>
  <p>我当从何受， 无量兴妙法？”</p>
  <p>尔时，佛告阿难：“汝为如来于双树间敷师子床。所以者何？多罗竭于夜半时乃般泥洹，与本愿合故也。”于是阿难啼从座起，于力士地双树下敷师子床，令北首敷已，说此偈言：</p>
  <p>“今为大神通， 最后敷此床，</p>
  <p>终始不能得， 复安清净座。</p>
  <p>我当何忍人， 于是双树间，</p>
  <p>光明今灭度， 远离于至尊？”</p>
  <p>于是阿那律为阿难说偈言：</p>
  <p>“佛从本已说， 万物尽无常，</p>
  <p>独不得自在， 于是何为啼？”</p>
  <p>尔时，阿难以偈答阿那律言：</p>
  <p>“云何说是谈， 仁便答我意？</p>
  <p>见尊般泥洹， 仁岂无忧耶？”</p>
  <p>于是阿那律以偈答阿难言：</p>
  <p>“我见人哀危， 动与忧恼俱，</p>
  <p>我泪流满目， 悲涕潺横流，</p>
  <p>我亦察天人， 以天眼涕泣，</p>
  <p>我亦用是故， 悲叫憎悒毒。</p>
  <p>不用啼哭故， 便可有所得，</p>
  <p>是故勉喻人， 莫啼亦勿愁。”</p>
  <h2>四童现生品第二</h2>
  <p>尔时，世尊从座起入双树间，于师子床上右胁倚卧卧已。应时东方去此百亿万佛国有佛，号师子向作如来，今现在说法，其世界名解脱华。佛告阿难：“彼之世界何故名曰解脱华乎？常以七宝华遍布满地无有空缺，其华柔软，色甚鲜好，出一切香。有七宝树以宝合成，有栴檀树以诸栴檀共相装校，其色妙绝种种无数，有树常出伎乐之音，音节和雅无量调合，有树常出七宝之器种种具足，有树常出众宝璎珞无量之饰。其国土有无数宝园，以众七宝转杂相成。如天所有所止宫殿，以诸如意摩尼天珠，紫磨黄金校镂相成，譬如第六天上所居宫殿。其菩萨大士生彼佛国者，皆离世会，专尚法讲，神通大圣度于无极，得诸佛法高明之慧，所问能答及离世间，所语所念常志法事，以善方便现于内明，远诸谀谄得法会离，诸想得智慧度无极，度彼岸已具足学善权方便，常供事诸佛离于世语，但说不退转菩萨法事。是诸菩萨不乐余话，但议菩萨陀邻尼金刚行法三品清净、佛功德力无所畏。是故彼界名解脱华。”</p>
  <p>彼有菩萨名善思义，忽迁神命生阎浮提罗阅祇国，为王阿阇世作子。适生即便结跏趺坐，而说偈言：</p>
  <p>“吾今所以从， 师子向刹来，</p>
  <p>欲见释师子， 正觉为在不？”</p>
  <p>于是有他天为童子说此偈言：</p>
  <p>“今日人中尊， 释师子垂衣，</p>
  <p>当于双树间， 寂然定泥曰。”</p>
  <p>尔时，童子以偈答天言：</p>
  <p>“吾从东方来， 经百亿万刹，</p>
  <p>至于释师子， 欲听闻上法。</p>
  <p>今日人中尊， 当寂取泥曰，</p>
  <p>至此吾有缘， 不以无缘到。</p>
  <p>今日吾来至， 佛当般泥曰，</p>
  <p>天上及世间， 当忧何况我！</p>
  <p>发意顷不住， 即欲往见佛，</p>
  <p>吾来至于此， 有益不唐举。</p>
  <p>佛兴难可值， 故启大王言，</p>
  <p>无得为放逸， 当诣多陀竭。</p>
  <p>亿百千劫中， 时有一佛起，</p>
  <p>于德化当知， 无枉众庶民。</p>
  <p>今日于大王， 谏寤国之尊，</p>
  <p>放意从欲故， 云何绝父命？</p>
  <p>习近恶知识， 调达则大贼，</p>
  <p>王从受彼教， 断绝父之命，</p>
  <p>起于吾我想， 痴欲造逆害。</p>
  <p>王父为法行， 则佛之子孙。</p>
  <p>王已得其罪， 为犯于逆事，</p>
  <p>以故堕沉冥， 阿鼻摩地狱。</p>
  <p>喜意净信佛， 便当得解脱，</p>
  <p>然后为人尊， 即可得正觉。</p>
  <p>佛般泥曰已， 正觉虽复见，</p>
  <p>但能得供养， 于无我舍利。</p>
  <p>吾不以欲故， 来到于此国，</p>
  <p>大王见忍从， 我欲往见佛。</p>
  <p>今日夜半时， 世尊当泥曰，</p>
  <p>吾从师子向， 闻佛说如是。</p>
  <p>我欲见佛故， 故至此忍界，</p>
  <p>敬谢中外亲， 诸家且自安。</p>
  <p>我当往觐佛， 神通生死尽，</p>
  <p>欲见佛者俱， 前侍尊泥曰。”</p>
  <p>于是王阿阇世以偈告子言：</p>
  <p>“子汝且忍于是夜， 我当求勇并力往，</p>
  <p>力士之土去此远， 不可便以车乘至。”</p>
  <p>尔时，童子以偈答父王阿阇世言：</p>
  <p>“我精进力甚众多， 发意之顷便能来，</p>
  <p>是夜能越无数劫， 我不懈怠如大王。</p>
  <p>我今日夜所从来， 亦不可计甚长远，</p>
  <p>超越中间无数国， 力士之处何足言！”</p>
  <p>尔时，童子从座下步，行出罗阅祇大城，便说偈言：</p>
  <p>“其欲生天离地狱， 欲得名闻为尊雄，</p>
  <p>可疾随我后从来， 当前诣佛最泥曰。”</p>
  <p>童子适出罗阅祇大城说此偈已，应时城中二万人，无数亿天、龙、鬼、神、揵沓和、阿须伦、迦留罗、真陀罗、摩睺勒来会于是，与若干之众围绕，共到力士生地双树间至佛所。</p>
  <p>尔时，佛于师子床上右胁倚卧。时南方去此五十万佛国有佛，号宝积示现如来，今现在说法，其世界名宝种。彼有菩萨名曰喜信净，忽迁神命生阎浮提舍卫大城，为师子长者作子。适生即便结跏趺坐，说此偈言：</p>
  <p>“所以手足施， 及用耳与鼻，</p>
  <p>至于亿世中， 忍以头为惠。</p>
  <p>勇惠施无惧， 妻妇及男女，</p>
  <p>欲度一切故， 释尊岂在不？</p>
  <p>所以亿劫中， 肌肉施于人，</p>
  <p>欲度众生故， 世眼为在不？”</p>
  <p>于是师子长者即恐惧，衣毛为竖，以偈问子言：</p>
  <p>“为天揵沓和， 鬼神真陀罗？</p>
  <p>婴孩能赞叹， 辩才说妙言。</p>
  <p>中外皆怪怖， 小大驰四散，</p>
  <p>吾用闻佛声， 是故独不去。”</p>
  <p>尔时，童子以偈答父言：</p>
  <p>“我为天亦龙， 亦鬼真陀罗，</p>
  <p>我为天中天， 亦为人长者。”</p>
  <p>于是师子长者以偈问子言：</p>
  <p>“用闻是语故， 子益令我疑，</p>
  <p>所叹乃如是， 使我增恐惧。</p>
  <p>云何为天龙？ 何鬼揵沓和？</p>
  <p>何谓天中天？ 何谓子为人？”</p>
  <p>尔时，童子以偈答父言：</p>
  <p>“南方有佛名， 宝积如来尊，</p>
  <p>我从彼刹来， 今至此佛国。</p>
  <p>怒害我为释， 为六天亦然，</p>
  <p>若苦则为梵， 亦作转轮王，</p>
  <p>于彼咸龙像， 为神至于此，</p>
  <p>鬼色揵沓和， 长者当了是。</p>
  <p>我当为一切， 哀伤设拥护，</p>
  <p>致得天人尊， 觉则为上度。</p>
  <p>我所化亦久， 从劫至亿劫，</p>
  <p>终无有尽时， 长者我欲去。”</p>
  <p>童子白父言：“宝积示现如来所说当学，不当习诸入之事，所修当念行广大之业。菩萨有三法行，疾得阿惟越致无上正真道。何等为三？一者、种种深觉，二者、入无数意，三者、念要句三昧。是为三法行，菩萨疾得阿惟越致无上正真道。”</p>
  <p>于时师子长者告子言：“我未知是处。”</p>
  <p>童子以偈现说其处：</p>
  <p>“深慧难晓亦难了， 世间皆疑于是句，</p>
  <p>一切了知是义者， 唯独有佛多陀竭。</p>
  <p>佛所解句无瑕秽， 已有无想为上智，</p>
  <p>其无思念清净道， 不行想行是谓智。</p>
  <p>无央数意无有意， 心之所入志寂定，</p>
  <p>无所入者是谓意， 此意则为见一切。</p>
  <p>金刚三昧得上觉， 于是之句无入句，</p>
  <p>我立于信妙金刚， 此之句迹谓上要。</p>
  <p>彼断要者不为信， 佛赞信法为持最，</p>
  <p>是一切法为如空， 习行三昧得为佛。</p>
  <p>一切所知无有智， 一切所行无有行，</p>
  <p>一切所学无有学， 一切所说无有说，</p>
  <p>深入慧者无法想， 入于寂定无寂想，</p>
  <p>虽成觉道无觉想， 度脱人民无人想。</p>
  <p>是之勇猛离见罔， 皆觉了究深道事，</p>
  <p>入于一切生死海， 度脱群萌诸起灭。”</p>
  <p>于是童子说此偈已，师子长者及二百人，具足发无上正真道意，应时得不起法忍。八亿天发无上正真道意，即立不退转地，成无上正真道。四那术人远尘离垢，得诸法眼净。</p>
  <p>尔时，童子便说偈言：</p>
  <p>“吾不徒尔来， 有劝释尊教，</p>
  <p>度脱无亿数， 令发佛道意。</p>
  <p>于释师子法， 怀来宣善义，</p>
  <p>立人于忍地， 无得不退转。</p>
  <p>我立父兄弟， 诸家于佛道，</p>
  <p>八亿诸天人， 皆命悉大乘。</p>
  <p>我为一切人， 除其贫窭行，</p>
  <p>我为得法利， 难计难思议。”</p>
  <p>尔时，童子说此偈已，与父母及百千亿人，无数亿天、龙、神、揵沓和、阿须伦、迦留罗、真陀罗、摩睺勒眷属，围绕往到力士生地诣佛所。</p>
  <p>是时，佛于师子床上右胁倚卧。时西方去此八十亿万佛国有佛，号妙乐如来，今现在说法，其世界名乐园。彼有菩萨名曰空无，忽迁神命生阎浮提，于波罗奈城为须福长者作子。适生便结跏趺坐，说此偈言：</p>
  <p>“法本为空无， 欲有则为著，</p>
  <p>不得脱勤苦， 常立于愦恼。</p>
  <p>法为不可得， 是谓为定止，</p>
  <p>亦尽亦无尽， 彼为悉无有。</p>
  <p>空者不智习， 亦不无有习，</p>
  <p>彼若无因缘， 何从有所缘？</p>
  <p>彼所可说法， 深寂亦难解，</p>
  <p>释师子人尊， 正觉为在不？</p>
  <p>大师子震吼， 梵音无起灭，</p>
  <p>今日于树间， 光日没不现。</p>
  <p>佛于众僧中， 譬如月盛满，</p>
  <p>诸人不复见， 世雄说法时。</p>
  <p>佛于众僧中， 如踞须弥顶，</p>
  <p>世尊不复乐， 出入于城中。</p>
  <p>为天世吼道， 说空无我法，</p>
  <p>一切不复得， 闻服大音声。</p>
  <p>离吾无有我， 赞唱于空法，</p>
  <p>今世尊泥曰， 寝疾于树间。”</p>
  <p>尔时，童子说此偈已，应时波罗奈大城中十万人，同时举声俱赞叹言：“未曾有也！此幼童子乃能有是深智慧意、智慧入、智慧光明、智慧清净、智慧高明，说上妙偈生而逮忍向慧、权慧，其处难及所未尝有。其身未长乃有大力，譬如目见如来正觉。愿令我等智慧如是。”</p>
  <p>童子曰：“仁等，真愿是智慧，当愿如佛之智慧，微妙无合会寂无与等者，离诸所有高明无损，致诸行法一切善本。一切诸佛力无所畏，立于大慈大哀。仁等，当愿得此智慧。我今与仁当共发无上正真道意！”应时大众俱发无上正真道意，寻为说法皆立不退转，成无上正真道。“仁等，已发大道意，便可共往见如来无所著等正觉。”</p>
  <p>于是童子与父母及十万人，无数亿天、龙、鬼、神、揵沓和、阿须伦、迦留罗、真陀罗、摩睺勒眷属围绕，到力士生地诣佛所。</p>
  <p>是时，佛于师子床上右胁倚卧。时北方去此六十四万亿佛国有佛，号觉迹如来，今现在说法，其世界名华迹。彼界及树华实，昼夜常出觉华行之音。诸天、龙、鬼、神、揵沓和、阿须伦、迦留罗、真陀罗、摩睺勒，其闻音者，皆立觉迹之道行。彼如来有是德，其有人见觉迹行光明者，皆得不退转无上正真道，彼如来本愿之所致。</p>
  <p>佛语阿难：“觉迹如来华迹世界无求二道者，亦不教人求，亦不为弟子、缘觉之乘也；但学大乘，亦教劝人。”</p>
  <p>佛言：“觉迹如来作佛已来六十万四千劫，无弟子、缘觉众，唯有菩萨众。譬如转轮圣王，其子众多，以子为臣，子为门监，子为侍者；觉迹如来国亦如是，唯以诸菩萨为辅弼，以诸菩萨为元首，以诸菩萨为珍宝。以是故，其佛国诸菩萨充满具足为佛境界。阿难，觉迹如来世界所有，丰植炽盛，安隐快乐。菩萨辐凑周遍清净，无不神通者也。以诸金刚为财物，合会所闻闻无疑结，其会所闻皆精进行，以法意会皆勤力行，勉修定意一切尊习，诸总持门积于智慧平等之要。”</p>
  <p>彼有菩萨名神通华，忽迁神命生阎浮提维耶离大城中，为师子主兵臣作子。适生便结跏趺坐，说此偈言：</p>
  <p>“于释释中尊， 善说上妙法，</p>
  <p>度脱亿亿人， 正觉为在不？</p>
  <p>法意所随起， 其意不可得，</p>
  <p>三界无与等， 正觉为在不？</p>
  <p>无世尊无色， 于人无所比，</p>
  <p>无有与等者， 明眼为在不？</p>
  <p>精进度无极， 一心禅三昧，</p>
  <p>智慧譬如海， 正觉为在不？”</p>
  <p>于是觉迹如来化作天象童子说偈言：</p>
  <p>“正觉住一劫， 当复过是数，</p>
  <p>正觉后故在， 可住自娱乐。</p>
  <p>童子且习欲， 是为大王家，</p>
  <p>鼓乐弦清曲， 箫成以自娱。”</p>
  <p>尔时，童子以天意想说偈报觉迹如来言：</p>
  <p>“其有随欲者， 此人则为痴，</p>
  <p>不了解正觉， 及佛之教诫。</p>
  <p>猪马及骆驼， 狐狼之与驴，</p>
  <p>是辈为习欲， 非佛子所行。</p>
  <p>盲聋无所知， 喑哑不能言，</p>
  <p>是辈为习欲， 非佛子所行。</p>
  <p>飞蛾蜜蜂蝇， 马畜不自知，</p>
  <p>是辈为习欲， 非佛子所行。</p>
  <p>假使阎浮利， 合满其中火，</p>
  <p>宁堕于其中， 不习于欲事。</p>
  <p>乐欲以为上， 于欲何足习，</p>
  <p>其有称誉欲， 是为不知法。</p>
  <p>不以贪欲故， 彼蒙见识别，</p>
  <p>佛化来问我， 我谓为是天。</p>
  <p>我从佛所闻， 法王说如见，</p>
  <p>今日夜半时， 世尊当泥洹。</p>
  <p>我当往见佛， 神通无起灭，</p>
  <p>欲往可共俱， 诣于尊泥洹。</p>
  <p>觉迹天中天， 人中尊说尔，</p>
  <p>得善度无极， 以光导御人。</p>
  <p>于百千劫中， 所建功德事，</p>
  <p>不如泥洹曰， 世尊之所度。</p>
  <p>矜覆一切者， 是世为拥护，</p>
  <p>今佛当泥洹， 众生复勤苦。</p>
  <p>佛为一切眼， 今日当泥洹，</p>
  <p>是世当更遇， 值于大闇冥。</p>
  <p>医王灭众病， 今日当泥洹，</p>
  <p>已无人中尊， 世间甚勤苦。</p>
  <p>能断一切疑， 今日当泥洹，</p>
  <p>是世狐疑者， 当复转盛火。</p>
  <p>佛除淫怒痴， 今日当泥洹，</p>
  <p>是世当复值， 三火之兴炽。</p>
  <p>为一切所敬， 天人所钦奉，</p>
  <p>今没是树间， 众庶永无见。”</p>
  <h2>四童子品第三</h2>
  <p>是时，佛于师子床上右胁倚卧。应时四方有四童子，以大功德而自庄严，动为感应往诣佛所。此四童子所至郡国、城郭、县邑，一切人民无远无近，皆倾侧瞻仰，无不欣戴。此四童子经行之时，上诸天众从四方来，雨于天华遍满其地，于虚空中鼓亿那术百千伎乐。</p>
  <p>佛尔时于四面现四师子座。于时，阿难见大变化在所色像，以偈问佛言：</p>
  <p>“世间之光明， 谁于是四方，</p>
  <p>右敷师子座？ 愿尊为我说。</p>
  <p>世间之光明， 谁于是四面，</p>
  <p>震动一切地， 名山及大海？</p>
  <p>世间之光明， 谁于是四方，</p>
  <p>四童子之来， 为僧那大铠？</p>
  <p>世间之光明， 谁于是四面，</p>
  <p>譬如夜半时， 月出奋其耀？</p>
  <p>世间之光明， 谁于是四方，</p>
  <p>人物一切动， 江河水波荡？</p>
  <p>世间之光明， 谁于是四面，</p>
  <p>一切之音声， 皆随四童后？</p>
  <p>世间之光明， 谁与天神俱，</p>
  <p>譬如日月住， 在于虚空中？”</p>
  <p>佛告阿难：“汝宁见四方四童来不？其威德光类面貌殊妙，神明照耀端正无量。其行具足有四种梵音，入深施义有愧吉祥，常自羞惭以自勉成。其所至到辄度人民，有智黠眼，有威神德，有布施、戒、忍、精进、一心、智慧，神通诸度无极，皆起一切戒善法义，譬如优昙钵华，亿那术百千劫难值难见。奉行无数诸佛之行，于无量亿那术百千佛所植诸德本，各从四方诸异佛刹天中所来生。此阎浮提闻我身当般泥洹，欲见我般泥洹，今日夜半如来当于力士所生地般泥洹，定般泥洹。”</p>
  <p>佛告阿难：“见此童子从东方来者不乎？姿颜温雅光色闲妙，与无数亿那术百千之众眷属围绕，为亿天所供养天华伎乐来诣如来者。阿难，此童子于师子向作如来国来，常于彼国作转轮王与主千世界，为一切天人讲说法事，以神通慧圣贤之智，往来周旋曾无断绝，治国积十八亿岁；于十八亿岁中教授十八亿那术菩萨，令始发意立无所从生法忍，应时舍家行学；八十一亿岁常修梵清净之行；八十一亿岁未曾知坐；八十一亿岁未曾睡卧，未曾念欲，未曾念诤说，未曾念毁害，亦无欲想，亦无事想，无毁害想，亦无地水火风想，亦无说想，亦无虚空想，亦无男子想，亦无女人想，亦无饥想，亦无渴想，亦无树想，亦无我想，亦无我人想，亦无城郭想，亦无起灭想。所以者何？是菩萨大士得灭诸想三昧空无相无愿，得无起行三昧、无灭三昧，得一切菩萨三昧，得越一切陀邻尼门三昧，皆得一切善权方便，得神通智慧度无极，得一切菩萨大慈哀行，于一切世界转法轮，立一切人于无上正真道所，愿转于不退转法轮。如是于一切有大哀令一切安隐，童子之德无数具足如是。为复精进更行上二法。何等为二？离于肉眼行彼亦无离行，说于法会行亦无说之想。如是之比曾无杂言，但咏菩萨法品，于八十亿岁教授八十亿那术菩萨，立于无上正真道，皆始发意悉立于不起法忍。应时八十一亿那术菩萨，各各去至他方佛国天中天所。是诸佛一等以今日夜半同时于师子床上右胁倚卧，是诸世尊皆名释迦文，皆于五浊恶世作佛，是诸佛天中天今日中夜皆于力士生地双树间当般泥洹。</p>
  <p>“阿难，如来皆知皆见，不以肉眼见也。复过见无央数，不啻一切弟子、缘觉所不及也。阿难，若比丘、比丘尼、清信士、清信女、天、龙、鬼、神、揵沓和、阿须伦、迦留罗、真陀罗、摩睺勒、人非人，其有闻是经法欢喜信一发意顷，胜于供养那术佛终竟那术劫也。阿难，此童子其智慧意如是。今日于我法中，一夜所开度蠕动之类，胜舍利弗及一切弟子从本已来所教授，若一劫寿说法所不能及也。此童子所度人民功德无量乃如是。”</p>
  <p>佛告阿难：“宁见此童子从南方来者不乎？譬如夏日之光照于水中；如月盛满有盛明也；如持宝杖捶地已出大音；譬如良工作金银钵，其形圆好，无有瑕秽，已离于垢，出五品具足音、十品因缘音、离六十二尘音、百一品具足音、五十种具足音、十品手具足音、十品眼清净音、奉行十六善音、八部具足音、十二事具足音、千品金银清净音、所信所生辄胜音、寂生金色音、离一切诸瑕音、以香作成音、所作广生音、六品男子清净微妙音、其种具足音、五亿柔软音、有安隐想除勤苦音、念如来如欢喜想音、降伏魔力音、坏见罔音、灭诸尘劳音、有踊跃于佛想音、安隐无生想音、不退转法轮音、安隐寂音觉音、一心法门三昧三摩越音、十力无畏音、大慈大哀音、出十向音，宝杖捶地出是辈声。</p>
  <p>“阿难，南方去是五十万佛国有佛，名宝积示现如来无所著等正觉，今现在说法，其世界名宝种。彼世界所以名宝种，其国无众邪异道，皆审发无上正真道真人国也。其国不闻秽浊尘劳之名也，亦不闻三念名谓淫、怒、痴念也，亦无男女想。所以者何？皆修清净梵行。彼国不以揣食养身，其人唯有二食。何等为二？乐欢喜说一切智以为食；彼亦无说二事弟子、缘觉乘也，但说一切智事。如是专行一行菩萨法品，天人亦讽诵此事。阿难，彼世界以是名宝种。若他方世界菩萨生彼佛国者，适生即立不退转地及无上正真道，见无央数那术菩萨，说如来一切事，广议菩萨法句；适生一切佛国，皆闻今日某菩萨生此佛国。</p>
  <p>“阿难，我若一劫、亿那术劫，说宝种世界一一人所行功德尚未竟，亦不可以喻说尽也。我但粗略为汝说宝种世界之德耳！喜信净菩萨于彼神变生阎浮提土，欲见我般泥洹时，亦欲叹其本国功德，宣彼佛之名字，为诸求菩萨道者，故来自观意无想也。阿难，是喜信净菩萨，本行菩萨道时，于提桓竭如来世时，转轮圣王名秖世多，从日出至早食时，授教开度三十六亿菩萨，皆令发意立不起法忍。提桓竭般泥曰已后，出下须发，具足千岁中转法轮度无数人，然后日欲入时开导具足，六十亿菩萨令初发意立不起法忍，应时令七十那术人漏尽意解。</p>
  <p>“阿难，般泥洹经所益义如是。我若为汝说喜信净菩萨之功德，那术劫尚未竟也。汝为喜信净菩萨于我前敷座。所以者何？此童子行道已久，心不疲厌。其有闻喜净信菩萨名，欢喜者如值佛世，何况面自见踊跃者！阿难，其有比丘、比丘尼、清信士、清信女、天、龙、鬼、神、揵沓和、阿须伦、迦留罗、真陀罗、摩睺勒、人非人，闻是经能一发意顶戴欢喜，如来皆见是辈。吾预记是等，皆当见宝种示现如来，及宝种世界诸菩萨。阿难，默持是经，勿妄轻传。所以者何？阎浮提人未曾闻是经，未畅菩萨无限之法故也。”</p>
  <p>佛告阿难：“宁见此童子从西方来者不乎？舞其两足駊騀其身，地为二反大震动，见者肃然，衣毛为竖，降伏一切众邪外道，尽却一切诸魔官属坏诸往见，令一切安除诸勤苦，令一切欢喜消诸地狱、饿鬼、畜生，度脱一切令归善道，以大音救济众生。又见西方大香交露帐来不？”</p>
  <p>“唯然，天中天，已见。”</p>
  <p>“阿难，从西方来香交露者，是谓导御一切菩萨之香也。汝岂复闻西方有大音声出不？空声、光明声、寂定声、佛声？”</p>
  <p>“唯，天中天，已闻。”</p>
  <p>“阿难，此之所出四大音者，是空无菩萨缘身毛孔之所出也。四大音声，柔软可意，微妙无瑕。出是声时，令六十八亿那术百千人漏尽意解，六十八亿那术百千人立不起法忍，九亿人立不退转地为无上正真道，使诸佛国各二那术天远尘离垢诸法法眼净。阿难，西方去此八十亿万佛刹，有佛名妙乐如来无所著等正觉，今现在说法，其世界名乐园。阿难，彼世界所以名乐园？一切皆以佛法为乐。珍宝为人光明清净，不退转菩萨大士所居，清净诸菩萨无数，无有弟子、缘觉二乘也，唯学一切智乘，但行佛道。诸天皆立一切智，其得音安谛，解知一切法界往来，供养诸佛天中天以万种物，降伏众魔力化堕见人，灭尽一切尘劳，裂坏一切魔罗网，志于法品令一切立不退转地，不说余说但讲一切智事。转菩萨法品，超诸尘劳之界，无复魔行，意无恚怒，行慈悲喜护一切，一一诸毛孔出此六百不退转法声。菩萨法品之义得三脱门，过于弟子、缘觉之事，度于三界行一切法界。于彼世界住皆见诸佛，越一切总持法门，得诸佛之觉智，得诸菩萨之三昧，离诸恶智，断诸疑结，得诸佛身智之智，得神通度无极，离于谀谄，所愿转得供养诸佛，立一切人于无上正真道，令多愿人得无起度无极智。当来劫菩萨之行所立无瑕秽，发意顷现生一切诸佛前，无复生老病死啼哭愁忧，已得寂善权现三十二相装校其色，已得法身现于凡身，供养奉事一切诸佛，心意踊跃娱乐，智慧度于无极，乐此之乐令余人亦然。其世界诸菩萨所行所乐如是，以故名曰乐园。复次，其乐园世界，有八种交道、七宝浴池，中有八味水满其池。其水底有七宝沙，中有四种莲华，青曰优钵，红曰波昙，黄曰拘文，白曰分陀利，其光色具好有无数耀。其国有八重宝树，金树、银树、琉璃树、水精树、砗磲树、码瑙树、象瑙宝树、吉祥宝树、觉转宝树、舍罗塞宝树、碧英宝树、月光宝树、踰日月宝树、杂玉宝树、阿牟勒宝树、鸠弥勒味宝树、赤青白色真珠树，赤栴檀、青栴檀、黄栴檀、蒲萄酒栴檀、乐会天栴檀、作味栴檀、污勒栴檀树，蜜香黑妙，香树根香茎节，技叶华实各各炽盛。有果树、器树、衣树、璎珞装饰树、伎乐树。其枝叶华实各亦炽盛，树香之气芬馥甚美，如天上所有。阿难，其世界如是，以金为交露，出柔软音声，其余不可计功德亦出柔软音。世界是故名乐园。空无菩萨于彼神变，来生于此阎浮提，欲见我般泥洹，适生度无央数人，以为佛事转于法轮。空无菩萨从无数劫来，身体诸毛出是四大音，柔软可意，微妙无瑕。”</p>
  <p>佛言：“阿难，乃往去世有佛名无垢眼，尔时有比丘名慧乐，其比丘从佛闻四大音义，无数慧句、勤力句、处处句、眼句、天句、音句、信句、佛句、法句、僧句、师子句、金刚句、乐慧句、因缘句、导御句、远现句、苦谛句、苦习句、苦尽句、向道句。彼于七夜常念不离是句，远于异讲，心念四义，无所舍，无所起，清净志观坏诸见，从亿数佛受是四大无数义句，住于法说至诸郡国县邑，在人家六年于众中讲法度无数人。阿难，尔时有魔名曰耆陀，化作龙象其众无数，雨浇金刚堕此比丘身上令其命过。阿难，其慧乐比丘者，空无菩萨是也。用彼精进多智，六年于众会中说法，故从无数劫已来，毛孔出此柔软可意微妙无瑕四大音声，其一一毛度无数人。阎浮提人其闻空无菩萨名者，为得大利善庆，何况面见欢喜者！空无菩萨得无数诸度无极，故来欲见如来般泥洹。阿难，汝为空无菩萨于我前敷座，从是当得大智慧尊。”</p>
  <p>于是阿难即受教，于佛前为空无菩萨敷座。佛言：“汝用敷是座故，我般泥洹后汝于座上，当一心得六通。福若不志为现清净行者，数座之福可得恒沙之数转轮圣王，一作圣王当一见佛，得为无上正真道最正觉。其有比丘、比丘尼、优婆塞、优婆夷、天、龙、鬼、神、揵沓和、阿须伦、迦留罗、真陀罗、摩睺勒，及余含气蠕动之类，闻是大清净法，若今日见现在如来，若如来般泥洹后，为法师比丘敷座，适敷当得十座功德。何等十？一者、尊者座；二者、转轮圣王座；三者、释座；四者、梵座；五者、第六天座；六者、法师比丘座；七者、在所座处当得法座；八者、菩萨大士诣佛树下时当得佛座；九者、得转法轮度脱无数亿天人，一切世界普闻音座；十者、作如是般泥洹时，天龙鬼神、揵沓和等眷属围绕，然后得如来师子座。是为十。阿难，汝为空无菩萨叉十指，说是偈言：</p>
  <p>“其离根为寂定， 空无出大光明，</p>
  <p>我为勇猛叉手， 为师子大吼礼。</p>
  <p>志一心及精进， 积智慧以具足，</p>
  <p>我为真善叉手， 礼无有与等者。”</p>
  <p>于是佛为贤者阿难说偈言：</p>
  <p>“为空无菩萨， 汝一心叉手，</p>
  <p>所当得福者， 且听我所说。”</p>
  <p>佛告阿难：“汝用是叉手福德，我般泥洹已后六月中，当独作佛。天上天下人，皆当稽首向汝作礼。若行道入郡国若住精舍，男子、女人、小男、小女，诸邪异道、沙门、梵志，诸王大臣，讲堂交露及鼓山谷，师子、虎、野牛、象、骆驼、牛、马、驴、猕猴，揵沓和、阿须伦、迦留罗、真陀罗、摩睺勒、天、龙、鬼、神、女鬼，树木枝叶华实诸药草，有想者无想者，皆当揖让恭敬礼汝。”</p>
  <p>佛告阿难：“譬如如来无所著等正觉，得佛道之门时，诸树乐树有想无想者，皆揖让低仰向佛树。阿难，其有比丘、比丘尼、优婆塞、优婆夷，天龙鬼神、揵沓和等，及余含气有命之类，有说是大清净法语者，如来今现在若泥洹后，以宣心无谀谄之意，一心叉手向说法者，诸佛天中天，皆当授其决。及少功德者，皆当具足得是法，何况乐喜无瑕秽者！佛所语无异，闻是大清净法语，少有欢喜信者，多不乐闻。其有闻说信欢喜，如来已豫见知其人，不于一佛所植诸德本，为悉于亿那术佛所积累功德皆见。我说是大般泥洹会，当复供养弥勒如来，见弥勒佛来下作佛时，当复闻说大般泥洹经，当复见空无菩萨身毛孔出音大音声，当复得方等经，当复闻见四童子。尔时说是经，天、人、阿须伦，诸世间人，当复恭敬揖让叉手作礼，亦当得师子座。”</p>
  <p>于是佛告贤者阿那律：“汝宁见四十亿天于虚空中闻是经法叉手向我者不？”</p>
  <p>对曰：“唯然，天中天，已见。”</p>
  <p>佛告阿那律：“是四十亿天用是叉手福，亿阿僧祇劫不归三恶道，各各当一恒沙数更作转轮圣王。一一作圣王常值见佛，更是数已然后得作佛，号愿寂如来无所著等正觉，皆同一字。”</p>
  <p>尔时，于众会中有力士，一名那尼，二名罗提，三名首罗颰，四名叉摩迦楼，五名覆呿速，六名波囚遮，七名阿比他，八名维那提，九名优多罗，十名浮浮楼遮，十一名和利前，十二名醘犁阇，十三名醘梨陀楼，十四名叉摩遮。一一力士与五百之众俱悲啼哭，往诣佛所，稽首作礼，泣下交横，白佛言：“唯世尊，我等为空无菩萨、善思议菩萨、喜信净菩萨、神通华菩萨，及大会诸菩萨，及此大经诸大弟子众，叉手揖让恭敬作礼，持是功德求无上正真道。”时佛便笑。</p>
  <p>贤者阿难以偈问佛言：</p>
  <p>“佛为世光明， 今何因缘笑？</p>
  <p>善为我等解， 无数亿人疑。”</p>
  <p>于是佛为阿难说偈言：</p>
  <p>“阿难汝为见， 诸力士之众，</p>
  <p>各五百眷属， 发大道意不？</p>
  <p>为我叉手恭， 及空无童子，</p>
  <p>一切诸菩萨， 于是经尊法，</p>
  <p>劝助大道意， 哀念于一切，</p>
  <p>各与五百众， 皆当得佛道。</p>
  <p>无央数亿劫， 终不归恶道，</p>
  <p>观于叉手者， 其福乃如是。</p>
  <p>我忍住一劫， 及数亿百劫，</p>
  <p>诸佛得道时， 其国甚快乐。</p>
  <p>所行至辄尊， 其国则丰盛，</p>
  <p>我忍住一劫， 说得未能竟。</p>
  <p>阿难我今日， 于夜中半时，</p>
  <p>汝为最后说， 见佛人中尊。”</p>
  <p>佛告阿难：“汝宁见此童子从北方来，有大金光耀来者不？其威神照于北方，草木、药树、树木、茎节、枝叶、华实、宫殿、交露、山陵、溪谷，及人非人皆同现为金色。”</p>
  <p>对曰：“唯然，天中天，已见。”</p>
  <p>“阿难，汝见北方七宝交露精舍来不？”</p>
  <p>对曰：“唯然，天中天，已见。”</p>
  <p>“阿难，汝见金交露中结跏趺坐者不？”</p>
  <p>对曰：“唯然，天中天，已见。”</p>
  <p>佛告阿难：“北方去此六十四亿万佛国，有佛名觉迹如来无所著等正觉，今现在说法。神通华菩萨于彼神变，来生此阎浮提，欲见我般泥洹，时光明所照谓是如来光明威神。其七宝交露谓华迹世界，其七宝金交露帐中坐童子谓如来也。自然作是世界坐，此七宝金交露帐中，令无央数人具足于德本。阿难，此佛国有无央数亿百千人，与此童子植众德本。是童子适生于是佛国，悉当令其同辈之众漏尽意解得住学地，于无上正真道得不退转。”</p>
  <p>于是四菩萨往诣佛所，同一时前稽首佛足。佛告阿难：“如来所当作者，及如来弟子以令一切具足得其所。是神通华菩萨，以此金交露之变化，令七十亿人得阿罗汉，七十亿那术人住学地，七十亿百人立无上正真道，七十亿那术人得不起法忍立，无数人当值弥勒时。”</p>
</body></html>