<!DOCTYPE html>
<html>
<head>
  <meta charset="utf-8"/>
  <meta name="author" content="菩提流志/唐"/>
  <meta name="library" content="龙藏"/>
  <meta name="catalog" content="龙藏/大乘宝积部"/>
  <title>大宝积经卷第二十一</title>
</head>
<body>
  <h1 class="head">大宝积经卷第二十一</h1>
  <h2>唐三藏法师菩提流志奉诏译</h2>
  <h2>被甲庄严会第七之一</h2>
  <p>如是我闻：一时，佛住王舍城迦兰陀竹林，与大比丘众，及诸菩萨摩诃萨俱，悉从种种佛刹来集。尔时，世尊无量百千众所围绕，供养恭敬。</p>
  <p>时彼众中，有菩萨摩诃萨，名无边慧，即从坐起，偏袒右肩，右膝著地，稽首作礼，合掌向佛，白言：“世尊，我有少疑请问如来。愿垂听许，为我宣说。”</p>
  <p>尔时，无边慧菩萨摩诃萨，而说偈言：</p>
  <p>“大雄大丈夫，　世间无与等，</p>
  <p>我为众生故，　少疑当请问。</p>
  <p>不起师子座，　现身遍十方，</p>
  <p>一切异论中，　无能倾动者。</p>
  <p>智藏无边际，　诸力无有量，</p>
  <p>世尊一一力，　普能度世间。</p>
  <p>善住一切智，　善住于十力，</p>
  <p>无畏大师子，　最胜无上尊。</p>
  <p>十八不共法，　如来之所有，</p>
  <p>照明于世间，　摧伏诸外道。</p>
  <p>了知一切法，　是故无过上，</p>
  <p>无失大导师，　我疑当请问。</p>
  <p>无边离垢智，　大海不动智，</p>
  <p>境界无碍智，　我疑当请问。</p>
  <p>世尊善修集，　于道无疑惑，</p>
  <p>安隐大导师，　我疑当请问。</p>
  <p>已度诸暴流，　已断诸结缚，</p>
  <p>能拔众毒箭，　我疑当请问。</p>
  <p>已破无明[谷-禾+卵]，　已息烦恼热，</p>
  <p>清凉善安住，　我疑当请问。</p>
  <p>无畏无上智，　无著无碍智，</p>
  <p>法海一切智，　如来已证得。</p>
  <p>佛无量功德，　智证悉圆满，</p>
  <p>尽一切有漏，　破诸烦恼见。</p>
  <p>世尊多积集，　无量大功德，</p>
  <p>不思议法王，　我疑当请问。</p>
  <p>世尊殊胜智，　普能照世间，</p>
  <p>演畅法光明，　无边功德海。</p>
  <p>导师法光故，　遍照于世间，</p>
  <p>是故世间中，　佛法光明现。</p>
  <p>法海一切智，　辩才无有上，</p>
  <p>精进不思议，　清净离诸见。</p>
  <p>佛眼无边故，　智境亦无边，</p>
  <p>世间无等尊，　我疑当请问。</p>
  <p>法王大牟尼，　能断众生惑，</p>
  <p>导师我当问，　愿随其意乐。</p>
  <p>我观一切处，　天上及人间，</p>
  <p>无有等如来，　普遍照明者。</p>
  <p>善住诸功德，　庄严大丈夫，</p>
  <p>不思议法王，　仙中照曜者。</p>
  <p>譬如大雪山，　众宝端严处；</p>
  <p>世尊安法座，　端严亦如是。</p>
  <p>妙音大精进，　能宣悦意声，</p>
  <p>众生若得闻，　善根悉清净。</p>
  <p>世尊人中胜，　时演法光明，</p>
  <p>以是诸众生，　随意便开觉。</p>
  <p>知时知众会，　知人大导师，</p>
  <p>敷演法光明，　以时智慧者。</p>
  <p>梵音大精进，　愿赐清净言，</p>
  <p>如天雨大地，　法润遍沾洽。</p>
  <p>世尊处众会，　普宣法雨已，</p>
  <p>于此法希望，　众生皆满足。</p>
  <p>最上胜安住，　如王处妙高，</p>
  <p>惠施诸众生，　能令众欢喜。</p>
  <p>大雄两足尊，　不思议境界，</p>
  <p>一切诸众生，　无有能知者。</p>
  <p>无量大丈夫，　众会已和合，</p>
  <p>依怙大牟尼，　志求佛境界。</p>
  <p>我于佛境界，　发趣故来集，</p>
  <p>导师无碍智，　如何疾开觉？</p>
  <p>我随其意乐，　瞻颜欲请问，</p>
  <p>世尊愿开示，　为断诸疑惑。</p>
  <p>若闻无上法，　便得心欢喜，</p>
  <p>踊跃充遍身，　能断众疑网。</p>
  <p>法王无上尊，　一切智无畏，</p>
  <p>一切知见者，　我疑当请问。</p>
  <p>佛于一切法，　无有少疑惑，</p>
  <p>精进大导师，　我疑当请问。</p>
  <p>无上断疑者，　于法不疑惑，</p>
  <p>无边功德海，　我疑当请问。</p>
  <p>无边大光明，　无边大功德，</p>
  <p>无边清净智，　我疑当请问。</p>
  <p>无边精进智，　无边境界智，</p>
  <p>无边饶益智，　我疑当请问。</p>
  <p>世尊无边智，　离边及无边，</p>
  <p>能断一切疑，　我疑当请问。</p>
  <p>不思议法王，　垂哀听我问，</p>
  <p>见许我当问，　牟尼为宣说。</p>
  <p>请问一切智，　释迦名称尊，</p>
  <p>若垂听许我，　愿决我疑网。</p>
  <p>尔时，世尊告无边慧菩萨摩诃萨言：“无边慧，汝今于我渴仰志求，欲于如来几何所问？若有问者，我当解说。”</p>
  <p>尔时，世尊而说偈言：</p>
  <p>“告无边慧，　汝欲何问，　悉应问之， 我当解说，</p>
  <p>如彼所问，　一一发明，　随其乐欲，　速为开示。</p>
  <p>我为汝说，　一切无疑，　如汝志求，　称汝所问。</p>
  <p>汝今时问，　如时如义，　以时问故，　我决定说。</p>
  <p>如汝意乐，　问所应问，　我皆随顺，　为汝说之。</p>
  <p>汝今时问，　我亦时说，　断汝疑网，　当得无疑。</p>
  <p>我为法王，　了义究竟，　于一切法，　得无疑惑。</p>
  <p>我于诸法，　正觉难思，　如众生意，　所问为说。</p>
  <p>我于诸法，　悉无有疑，　时而问者，　速当为说。</p>
  <p>我时为说，　无有疑惑，　如其意乐，　释彼所疑。</p>
  <p>我常了知，　时及众会，　诸众生等，　意趣所同。</p>
  <p>亦常观察，　一切众生，　有欲无欲，　彼皆明见。</p>
  <p>若有智者，　能善修行，　我皆以时，　正法开悟。</p>
  <p>若无智者，　愚痴迷乱，　彼无慧明，　不尊重法。</p>
  <p>若无尊重，　于法不求，　虽闻此法，　无大明智。</p>
  <p>法善巧者，　于法希求，　若闻此法，　得大明智。</p>
  <p>乐大乘者，　求人中尊，　闻斯法已，　得大明智。</p>
  <p>佛无上智，　不思议智，　而发趣者，　闻皆满足。</p>
  <p>乐无碍智，　求最上尊，　彼闻此法，　得大饶益。</p>
  <p>若有智性，　求不思议，　彼闻此法，　得无上智。</p>
  <p>若有众生，　求佛道场，　转无上轮，　得法欢喜，</p>
  <p>爱乐精进，　于法尊崇，　闻离垢法，　欣然踊跃。</p>
  <p>若有众生，　乐善修习，　以法光明，　说无上法，</p>
  <p>荷诸重担，　无边策修，　彼闻法已，　欢喜充满。</p>
  <p>若有希愿，　善法思惟，　于彼慈哀，　为之开释。</p>
  <p>哀愍汝等，　随汝所问，　我能决定，　当断汝疑。</p>
  <p>我多千岁，　修行善巧，　疑惑已除，　知汝意乐。</p>
  <p>若有疑者，　恣汝所问，　当为汝说，　断诸疑惑。</p>
  <p>若有疑者，　恣汝所问，　如其乐欲，　我当说之。</p>
  <p>若有疑者，　恣汝所问，　我住于法，　得无动摇。”</p>
  <p>尔时，无边慧菩萨摩诃萨，白佛言：“世尊，如来应正遍知，我于菩萨乘中少有所疑，今当请问：何等善丈夫远离于怖畏，一心正念，为诸众生被大甲胄，于大甲胄而庄严之，起大爱乐而尊重之，以不放逸乘此大乘，以大清净平正之道，无诸堆阜、瓦石、荆棘、众恶杂秽、诸见稠林，亦无毒刺苦恼坑陷，无系执怖惧艰难，正直无曲，如理平道，无障碍道，剪诸稠林，裂一切网，远离黑闇，蠲除爱著，舍和合故，而发趣于阿耨多罗三藐三菩提？世尊，如来应正遍知，我于此义故致斯问，何等善丈夫？何等大甲胄？被此甲胄，乘于大乘，以斯大道而当发趣？</p>
  <p>“世尊，应说诸菩萨摩诃萨甲胄庄严，安住于道，安住诸法理趣善巧；于法理趣住善巧故，而能起于诸法理趣善巧光明；法光明故，不舍甲胄，乘于大乘，以不退转精进之力，无忘念根，相续慧力，速能成就法界理趣分明善巧，往诣道场转于法轮；为诸众生演说法故，一切众生如其所愿，如其发趣解脱生死。世尊，如来应正遍知，此之大乘，我欲利益安乐众生故问斯义。</p>
  <p>“世尊，如来一切知者，一切见者，以何等法成就诸菩萨摩诃萨一切诸法海印三昧？以三昧故，令诸菩萨摩诃萨乃至未证阿耨多罗三藐三菩提犹不退转。世尊，如来知见成就未曾有法，善诸众生智慧之药，故我问耳！”</p>
  <p>尔时，无边慧菩萨摩诃萨，而说偈言：</p>
  <p>“为诸菩萨故，　我问两足尊，</p>
  <p>一切知见者，　甚深佛法义。</p>
  <p>大乘所修行，　何定能发趣？</p>
  <p>我今皆请问，　饶益诸众生。</p>
  <p>云何善丈夫，　能被无边甲？</p>
  <p>如是被甲已，　云何当发趣？</p>
  <p>云何起乐欲？ 云何爱于彼？</p>
  <p>云何大精进？ 云何不放逸？</p>
  <p>云何诸菩萨，　乘于此大乘？</p>
  <p>乘已复云何？ 此事应当说。</p>
  <p>云何乘大乘，　发趣菩萨道？</p>
  <p>唯愿世尊师，　速为我宣说。</p>
  <p>云何平正道，　平等而发趣，</p>
  <p>于诸见稠林，　剪伐恒无倦？</p>
  <p>于诸境界中，　云何得超越？</p>
  <p>云何以平等，　裂于贪爱网？</p>
  <p>云何除黑闇，　得大智光明？</p>
  <p>彼诸菩萨等，　云何当发趣？</p>
  <p>云何能观察，　远离众结缚？</p>
  <p>云何诸菩萨，　离缚善安住？</p>
  <p>云何诸菩萨，　超过大怖畏，</p>
  <p>善巧诸法义，　发趣于无上？</p>
  <p>菩萨被何等，　无边大甲胄，</p>
  <p>被斯甲胄已，　乘于此大乘？</p>
  <p>云何诸菩萨，　发趣平正道？</p>
  <p>我今所问者，　世尊应演说。</p>
  <p>菩萨云何得，　庄严大甲胄，</p>
  <p>庄严无上乘？ 世尊应演说。</p>
  <p>安住于斯道，　及彼道庄严，</p>
  <p>诸法之善巧，　世尊应演说。</p>
  <p>云何能了知，　法界之理趣，</p>
  <p>法善巧光明？ 世尊应演说。</p>
  <p>云何诸菩萨，　得此法光明，</p>
  <p>究竟一切法？ 世尊应演说。</p>
  <p>云何诸菩萨，　得法光明已，</p>
  <p>不舍大甲胄，　由是而发趣？</p>
  <p>云何诸菩萨，　乘于此大乘，</p>
  <p>精进不退转，　由是而发趣？</p>
  <p>云何诸菩萨，　志念常坚固，</p>
  <p>能以智慧力，　而得善调伏？</p>
  <p>云何得法界，　理趣之善巧？</p>
  <p>法王不思议，　世尊愿宣说。</p>
  <p>云何能速往，　至于菩提场，</p>
  <p>转于大梵轮，　世无能转者？</p>
  <p>云何无所动，　演说于诸法？</p>
  <p>为一切众生，　如其昔所愿，</p>
  <p>演说诸法故，　解脱于生死。</p>
  <p>云何令众生，　究竟获安乐？</p>
  <p>饶益众生故，　我问世导师。</p>
  <p>一切知见者，　愿为我宣说，</p>
  <p>当以何等法，　成就诸菩萨，</p>
  <p>一切法大海，　所作印三昧？</p>
  <p>乐求佛法者，　渴仰大菩提，</p>
  <p>若闻此法者，　举身悉充悦。 ”</p>
  <p>尔时，世尊告无边慧菩萨摩诃萨言：“善哉！善哉！无边慧，汝于往昔供养承事无量诸佛，种诸善根，集诸功德不可称量，于此深法欣求渴仰，以大志乐成就众生，而兴大悲问于如来。汝今谛听，善思念之，吾当为汝，说诸菩萨摩诃萨以功德成就，而发趣于阿耨多罗三藐三菩提。”</p>
  <p>“唯然！世尊，愿乐欲闻。”</p>
  <p>尔时，世尊告无边慧菩萨摩诃萨言：“无边慧，诸菩萨摩诃萨，为阿耨多罗三藐三菩提被甲胄者，为欲摄取诸众生故被大甲胄，为诸众生布施清净故被大甲胄，为诸众生持戒清净故被大甲胄，为诸众生忍辱清净故被大甲胄，为诸众生精进清净故被大甲胄，为诸众生禅定清净故被大甲胄，为诸众生智慧清净故被大甲胄，为诸众生获安乐故被大甲胄，为诸众生起饶益事相应心故被大甲胄，为诸众生贪瞋痴病作对治故被大甲胄，为大功德作善巧故被大甲胄，为无上智善圆满故被大甲胄，为诸众生生死怖畏作救护故被大甲胄，为欲显现无等等智善圆满故被大甲胄。于此三千大千世界，所有诸魔、若魔眷属，若魔使者、住魔业者，及行诸见稠林险迳，一切外道诸遮罗迦出家，吠陀乌摩利迦，路伽耶陀，及此外道相应之辈，与交战故被大甲胄。诸菩萨摩诃萨如是被于大甲胄已，不舍甲胄起大精进，能入一切众生界中，以忍安住远离怖畏，不惊不惧，不动不乱，而复被于无边甲胄，所谓救护一切众生甲胄，剪一切见稠林甲胄，破诸魔军甲胄，能授智慧甲胄，无边津梁甲胄，度诸重担甲胄，增长净信甲胄，安住尸罗甲胄，净治业藏甲胄，一切清净力藏甲胄，方便善巧力藏甲胄，能断一切执著甲胄，不退不悔智慧甲胄。诸菩萨摩诃萨，被于如是大甲胄已，亦不舍离，乃至尽边际，坚固精进力曾不动摇，而发趣于阿耨多罗三藐三菩提。”</p>
  <p>尔时，世尊而说偈言：</p>
  <p>“菩萨被甲胄，　为摄诸众生，</p>
  <p>众生无边故，　被甲亦无边。</p>
  <p>布施清净故，　一切令充悦，</p>
  <p>为利诸众生，　乃被斯甲胄。</p>
  <p>持戒清净故，　饶益于世间，</p>
  <p>为利诸众生，　乃被斯甲胄。</p>
  <p>忍辱清净故，　勇猛善安住，</p>
  <p>为利诸众生，　乃被斯甲胄。</p>
  <p>精进清净故，　成就不退转，</p>
  <p>为利诸众生，　乃被斯甲胄。</p>
  <p>禅净定清故，　所行境亦然，</p>
  <p>为利诸众生，　乃被斯甲胄。</p>
  <p>智慧清净故，　无漏无过上，</p>
  <p>为利诸众生，　乃被斯甲胄。</p>
  <p>一切诸众生，　乐具悉当与，</p>
  <p>善知此义故，　乃被斯甲胄。</p>
  <p>菩萨于众生，　能为饶益事，</p>
  <p>以清净四摄，　普遍诸有中。</p>
  <p>若病贪瞋痴，　而为对治者，</p>
  <p>授诸众生药，　所患令消除。</p>
  <p>由是诸菩萨，　善能被甲胄，</p>
  <p>于功德资粮，　获无边善巧。</p>
  <p>众生生死苦，　逼迫不安隐，</p>
  <p>我当为救护，　被甲胄无边。</p>
  <p>无边生死苦，　我能令解脱，</p>
  <p>爱见网所缚，　一切皆当断。</p>
  <p>于此烦恼网，　一切能断者，</p>
  <p>坚固精进力，　勇猛而被甲。</p>
  <p>一切诸众生，　令住安乐道，</p>
  <p>以是趣涅槃，　安隐而无上。</p>
  <p>以大精进力，　乃被斯甲胄，</p>
  <p>当共一切魔，　敌战尝无倦。</p>
  <p>若住于诸见，　稠林而行者，</p>
  <p>路伽耶陀等，　被甲利于彼。</p>
  <p>及余无量众，　行诸非道者，</p>
  <p>于彼咸利益，　故被甲无边。</p>
  <p>如是被甲已，　不舍于甲胄，</p>
  <p>起大精进力，　被甲胜坚固。</p>
  <p>入于生死界，　以忍得安住，</p>
  <p>成就坚固忍，　被甲无过上。</p>
  <p>远离于怖畏，　亦无有惊惧，</p>
  <p>被无边甲胄，　一切勤修习。</p>
  <p>善住于甲胄，　常能正了知，</p>
  <p>寂然不动摇，　不乱不退转。</p>
  <p>被如是甲已，　智者复当被，</p>
  <p>救护众生甲，　破坏众魔甲。</p>
  <p>无边津梁甲，　一切悉当被，</p>
  <p>勇猛胜智人，　被已得安住。</p>
  <p>为大重担故，　被甲无有上，</p>
  <p>度一切众生，　苦担悉令脱。</p>
  <p>增长清净信，　善住于六根，</p>
  <p>戒得共相应，　被甲无过上。</p>
  <p>成就勇猛智，　菩萨能安住，</p>
  <p>威仪戒相应，　被甲无所动。</p>
  <p>于昔胜尊众，　清净修诸业，</p>
  <p>是故被甲胄，　而常不怯弱。</p>
  <p>以爱众生慧，　饶益诸世间，</p>
  <p>通达于方便，　被甲善安住。</p>
  <p>于巧方便智，　菩萨能通达，</p>
  <p>如是被甲已，　断除众结缚。</p>
  <p>远离一切执，　正信不违背，</p>
  <p>被甲之智人，　发趣于无上。</p>
  <p>菩萨能决定，　自利及利他，</p>
  <p>以善精进力，　坚固无退转。</p>
  <p>“复次，无边慧，诸菩萨摩诃萨，于无量劫荷诸重担，被大甲胄。如是甲胄，若魔、若魔眷属、或魔使者，及行邪见稠林恶碛诸众生等，所不能见。何以故？无有形色，不可示现，无对无相，舍相离相，无名字故。</p>
  <p>“无边慧，假使飞箭量如须弥，攒锋激射无能中者。设以三千大千世界所有众生，一一为魔，各有若干魔军眷属，竞共俱时发诸利箭亦如须弥，彼终不能坏。诸菩萨摩诃萨，如是甲胄乃至不能损一毛端，于诸菩萨摩诃萨意，尚犹不能令有异念，何况身也！诸菩萨摩诃萨，若以一心摧伏彼者，能令众魔退散消灭，善能安住；如是甲胄而不动摇，一切众生无能坏者。何以故？以无相故；非诸众生见所行故；一切众生不能见知，诸菩萨摩诃萨而能了知一切法故；如实知见被大甲胄，为欲救护诸众生故；于一切法无所执著，为欲饶益诸众生故；于一切法亦无所得，是故众生不能见知。如是甲胄无有形相、无有示现、无言说故，不与色相应，不与受、想、行、识相应，不与内相应，不与外相应，不与亦内亦外相应，不与非内非外相应，不与界相应，不与处相应，不与地界相应，不与水界相应，不与火、风、空界相应，不与欲界相应，不与色、无色界相应，不与有作相应，不与无作相应，不与亦有作亦无作相应，不与非有作非无作相应，不与声闻地相应，不与独觉地相应，不与佛地相应，不与语言道相应，亦不与色因相应，不与色相相应，不与受、想、行、识因相应，不与受、想、行、识相相应，亦不与相非相相应，亦不与一切法相应，非不相应，无有系缚，无有解脱，亦非算数譬喻可知，以一切法过诸数故。如是甲胄，一切法见皆不可得，色见不可得，受、想、行、识见不可得，乃至无少法见可得。如是甲胄，不与一切法相应非不相应，不与色相应非不相应，不与受、想、行、识相应非不相应，于一切法若相应不相应，彼皆远离。如是甲胄，亦无有作，作者无故；亦无有相，相非有故；无处所相，无和合相，无有分别，无有动摇，无有攀缘，无性可见。被甲胄者亦不可得，如是被甲亦不可见。何以故？诸菩萨摩诃萨被甲胄时，而不见有谁为被甲、何处被甲、从何被甲，亦不见有我能被甲、我所被甲，亦不见有此处被甲、他处被甲，亦不见有如是被甲所为。众生于一切法无所行故，无所有故。诸菩萨摩诃萨，被如是甲胄，则被如来所被甲胄，身不可得，心不可得，意不可得，不可得故远离分别。诸菩萨摩诃萨，若住少法，若得少法，现被甲胄，当被甲胄，不应说名被大甲胄。若心超过，乃可说名被不思议大甲胄也。诸菩萨摩诃萨，不为少众生故被大甲胄，亦不为一劫众生故被大甲胄，亦不为百千劫、百千俱胝劫、百千那由他俱胝劫诸众生故被大甲胄，为于无量无数劫中诸众生故被大甲胄，是故说名被于无量大甲胄也。诸菩萨摩诃萨被甲胄时，被于不住众生想甲胄，不起我想甲胄，离众生想甲胄，灭我想甲胄，知众生性甲胄，知我性甲胄，过想受甲胄，知一切法无作相甲胄，空相甲胄，无想相甲胄，无愿相甲胄，知一切法无生相甲胄，无灭相甲胄，知一切法差别性相甲胄，无差别性相甲胄，知一切法事相甲胄，无事相甲胄。无边慧，若住于事而被甲胄，终不说名被大甲胄；以诸菩萨摩诃萨不住于事求大智慧，是故说为被大甲胄。”</p>
  <p>尔时，世尊而说偈言：</p>
  <p>“无量千劫中，　被大无边甲，</p>
  <p>为欲令众生，　解脱诸苦恼。</p>
  <p>如是大甲胄，　若魔若魔使，</p>
  <p>作诸魔业者，　眼所不能见。</p>
  <p>及余众生等，　行见稠林者，</p>
  <p>甲胄不思议，　亦非彼所见。</p>
  <p>无色无形像，　无对无相待，</p>
  <p>甲胄不思议，　故非眼所见。</p>
  <p>无名亦无相，　远离一切相，</p>
  <p>甲胄无有边，　故无相见者。</p>
  <p>假如须弥箭，　攒钻来中射，</p>
  <p>甲胄不思议，　令箭自摧折。</p>
  <p>世界所有魔，　亦以须弥箭，</p>
  <p>于斯大甲胄，　竞共来激射。</p>
  <p>然于大甲胄，　不损如毛端，</p>
  <p>甲胄不思议，　无能摧坏者。</p>
  <p>由是诸菩萨，　身心无变异，</p>
  <p>甲胄不思议，　谁能倾动者？</p>
  <p>若以一念心，　摧伏诸魔众，</p>
  <p>菩萨不思议，　魔军咸退散。</p>
  <p>如是大甲胄，　未尝有动摇，</p>
  <p>一切诸众生，　而无能见者。</p>
  <p>一切诸众生，　不知甲胄相，</p>
  <p>是故诸众生，　眼所不能见。</p>
  <p>菩萨为依怙，　能知一切法，</p>
  <p>犹若胜金刚，　斯为善被者。</p>
  <p>不受一切法，　救护诸众生，</p>
  <p>顺诸佛法故，　斯为善被者。</p>
  <p>甲胄无所取，　随顺一切法，</p>
  <p>甲胄不思议，　斯为善被者。</p>
  <p>甲胄无示现，　净治一切法，</p>
  <p>诸法离言说，　无能示现者。</p>
  <p>不与色相应，　不与受相应，</p>
  <p>不与想行识，　相应及和合。</p>
  <p>不与内相应，　不与外相应，</p>
  <p>不与内外俱，　相应及和合。</p>
  <p>不与界相应，　不与处相应，</p>
  <p>若界若处中，　亦无有和合。</p>
  <p>不与地相应，　不与水相应，</p>
  <p>不与火风空，　相应及和合。</p>
  <p>不与欲相应，　不与色相应，</p>
  <p>不与无色界，　相应及和合。</p>
  <p>一切无所得，　不与诸有作，</p>
  <p>不与诸无作，　相应及和合。</p>
  <p>甲胄不思议，　无住无和合，</p>
  <p>无缚无解脱，　亦无不相应。</p>
  <p>甲胄无边际，　不共声闻地，</p>
  <p>不共独觉地，　相应及和合。</p>
  <p>乃至诸佛地，　及与一切法，</p>
  <p>一切不相应，　一切不和合。</p>
  <p>种种语言道，　而无能及者！</p>
  <p>甲胄无有边，　无体难思故。</p>
  <p>不与一切法，　相应不相应，</p>
  <p>甲胄不思议，　超过一切数。</p>
  <p>甲胄无有上，　无缚无非缚，</p>
  <p>亦无有色相，　受想行识相，</p>
  <p>不与彼诸相，　相应及和合；</p>
  <p>不与诸法相，　相应不相应；</p>
  <p>亦不与无相，　相应及和合。</p>
  <p>甲胄无有上，　无缚无解脱，</p>
  <p>一切诸法中，　不堕一法数。</p>
  <p>一切诸法中，　甲胄不可得，</p>
  <p>是故无有上，　说名不思议。</p>
  <p>甲胄无有色，　无受亦无想，</p>
  <p>无行亦无识，　非诸蕴所摄。</p>
  <p>如是勇猛者，　被斯大甲胄，</p>
  <p>身心无所得，　不见微少法。</p>
  <p>过诸思择故，　清净心安住，</p>
  <p>而常无怯弱，　说名不思议。</p>
  <p>坚固被甲胄，　其心无所动，</p>
  <p>不计诸劫量，　说名不思议。</p>
  <p>甲胄无有量，　不取法非法，</p>
  <p>以无时量故，　说名不可量。</p>
  <p>不起众生想，　亦无有我想，</p>
  <p>能知此想故，　一切想不生。</p>
  <p>亦知一切法，　此法皆无相，</p>
  <p>如是被甲胄，　说名不思议。</p>
  <p>“复次，无边慧，此大甲胄，名曰妙法严具庄严，亦名最上，不可坏故；亦名一切法无差别，不于少法作差别故。诸菩萨摩诃萨被此甲胄，持大慧力，乘于大乘、最上之乘、无等等乘、大摄受乘、无边摄受乘。一切众生乘此乘者，于此乘中无不容受，然于此乘不增不减，能令众生安乐而住，亦令众生安乐而出。若有众生乘此决定安乐乘者，无有身心疲倦劳苦。</p>
  <p>“无边慧，此乘映蔽一切世间天、人、阿修罗，声闻、缘觉及余诸乘，而当出离。此乘无来、无去、无住、无见、无知，前际不可得，后际不可得，中际不可得，三世平等犹如虚空，不离尘染，无有相待，无有障碍，亦无执著，以此乘故而当出离。此乘无量、不可量故，本无碍相、不住相故，最上第一。乘此乘者无怯弱心，而发趣于阿耨多罗三藐三菩提。</p>
  <p>“无边慧，此乘如灯，如日月轮，为诸众生作大光明；此之大乘亦复如是，光照三千大千世界，无能映蔽，无能障碍，能以无边大功德海，而发趣于阿耨多罗三藐三菩提。</p>
  <p>“无边慧，此乘离闇，能除一切世间之病，超过一切世间之法，摄大众生，非诸下劣所能乘也；唯除能被大甲胄者，如我所说，于无量劫救护众生，供养诸佛种种善根，资粮清净之所能乘。声闻、缘觉及余下劣，系缚世间，世间相应，或增上慢，慢所调伏一切外道无信之辈，尚不欲闻此乘之名，何况而能乘此乘也？若有众生游戏不可思议境界，乘此乘已如其胜愿，而发趣于阿耨多罗三藐三菩提。</p>
  <p>“无边慧，此乘无际，初中后际不可了知。此乘际断，际不可得；无边际，是乘际；无量际，是乘际。无边慧，乘无边际，亦无中际，无有少际而可断者。言际断者，以无少际说为际断，不分别际说为际断，如是名为此乘际断。际无所有说为中际，际无所有说为边际，际无所有以际说之，于彼际中际不可得，不可得故边际、中际无际无断入于际门，入际门故此乘超过，于彼超过亦无所得。无边慧，何者为际？谓断常际。入语言故际则非际，彼断常际无有边际；以彼际相相无边故，所言际者无有分别，分别断故超过于际，远离断常。</p>
  <p>“无边慧，有身见者，则于际门有所依止。若无身见，则于际门无所执著；无执著故，于断常际乃能超过。无边慧，断常际者而无有实，但诳语言，于三有中分别二际！于彼二际，若不摄取、若不相应，乃能超过，断身见故，于二际门而无所执。无边慧，若诸菩萨摩诃萨，未离身见，则不名为被大甲胄、乘于大乘，于彼际门则为执著；设欲断际起断际想，于前后际而有分别。若诸菩萨摩诃萨，已离身见，是则名为被大甲胄、乘于大乘，于彼际门则无所执，过二际已，以安乐乘，而发趣于阿耨多罗三藐三菩提。</p>
  <p>“无边慧，诸菩萨摩诃萨，以大慧力，能于一切住际之法不断不破，善巧方便摄取止观，修习无相得无相证，则为诸佛授法光明；法光明故一切际断，于彼际断亦无所执，无有少际。于彼际门，若相应、若不相应，若忆念、若不忆念，于一切法善巧方便安住止观，便获无边大法光明；法光明故远离黑闇怖畏毛竖，建大法幢，出大梵音，大师子吼告众生言：‘汝等速来，于此大乘、大安乐乘、大调御乘、大发趣乘，而发趣于阿耨多罗三藐三菩提。’为诸众生演法光明，法光明故，能令众生被大甲胄乘此大乘。</p>
  <p>“无边慧，诸菩萨摩诃萨，于此大乘、此大甲胄勿生悭吝，当愿众生发菩提心，被此甲胄乘此大乘。于此大乘、此大甲胄亦勿悭吝，而能展转劝诸众生，复愿众生被此甲胄乘此大乘而当出离。诸菩萨摩诃萨，住是行时，摄取佛国，清净佛国，摄取声闻及诸菩萨圆满功德，以此无边大功德海，而发趣于阿耨多罗三藐三菩提。</p>
  <p>“无边慧，此之大乘等于法界，此岸、彼岸无可得者，然能运载一切众生，从此至于法界之中，无处相应，法界相应，甲胄相应。若于此乘等于法界，勤修习者，而发趣于阿耨多罗三藐三菩提。无边慧，譬如法界无有尘染，无能坏者，无能染者。此之大乘亦复如是，无坏无染；无坏染故，而当趣于一切智智，是故此乘说为大乘。此乘无碍，一切世间天、人、阿修罗不能退转，以无著故而当趣于一切智智，是故此乘说为大乘。言大乘者，谓大庄严，一切庄严无不入此大乘中者。”</p>
  <p>尔时，无边慧菩萨摩诃萨，白佛言：“世尊，于此乘中，岂有有为诸庄严耶？”</p>
  <p>尔时，世尊告无边慧菩萨摩诃萨言：“如是，如是，无边慧，我随世俗，于此乘中亦说一切有为庄严。无边慧，若转轮王、帝释、梵王，无不皆从此大乘出，若已出者、若当出者。虽住转轮、释、梵尊位，不为生死烦恼过失之所染著，能于诸欲一一称量，既称量已则便厌舍，于出离道而能了知。无边慧，若诸菩萨摩诃萨，乘此乘者虽受生死，于一切处不为染污，能见过患，能知出离。若我于此未说诸法及诸庄严，以此乘相，于彼诸法及诸庄严亦能了知，而发趣于阿耨多罗三藐三菩提。”</p>
  <p>尔时，世尊而说偈言：</p>
  <p>“大乘无上乘，　此乘不思议；</p>
  <p>若有乘此乘，　彼皆当出离。</p>
  <p>是大依止处，　此乘不思议，</p>
  <p>无量无边际，　故名为大乘。</p>
  <p>一切诸众生，　乘于此乘者，</p>
  <p>此乘无有减，　亦复无有增。</p>
  <p>一切诸众生，　乘于此乘者，</p>
  <p>安乐而发趣，　于中无苦恼。</p>
  <p>若诸菩萨等，　于此乘发趣，</p>
  <p>直进无他行，　身心不疲倦。</p>
  <p>照明于世间，　天人阿修罗，</p>
  <p>当于此大乘，　无上而发趣。</p>
  <p>映蔽诸缘觉，　及以声闻乘，</p>
  <p>亦于此大乘，　无上而发趣。</p>
  <p>无来亦无去，　无住无前际，</p>
  <p>后际及中际，　无得无所见。</p>
  <p>三世悉平等，　犹若净虚空，</p>
  <p>此乘亦如是，　远离诸烦恼。</p>
  <p>此乘无相待，　无障无挂碍，</p>
  <p>一切悉能救，　所向无执著。</p>
  <p>此乘无有量，　亦无一切相，</p>
  <p>自性不可得，　无畏不思议。</p>
  <p>若有乘此乘，　得无所畏者，</p>
  <p>乃于佛法中，　无障无挂碍。</p>
  <p>以此乘发趣，　普明于世间，</p>
  <p>如日百千光，　无时而不照。</p>
  <p>此乘不可坏，　无能映蔽者，</p>
  <p>无量德资粮，　无上而发趣。</p>
  <p>此乘超世间，　出过于三界，</p>
  <p>远离诸黑闇，　能趣于无漏。</p>
  <p>此乘唯摄取，　一切诸菩萨，</p>
  <p>其余众生类，　于中不容受。</p>
  <p>若有智慧者，　无量千劫中，</p>
  <p>方便勤修习，　乃乘于此乘。</p>
  <p>非诸声闻众，　及以诸缘觉，</p>
  <p>一切外道辈，　而能乘此乘。</p>
  <p>若有诸众生，　趣于非道者，</p>
  <p>斯人鲜福德，　不堪闻此乘。</p>
  <p>若有诸众生，　于不思议法，</p>
  <p>善巧而游戏，　安住于此乘。</p>
  <p>随其所建立，　殊胜之誓愿，</p>
  <p>住斯正道中，　无上而发趣。</p>
  <p>此乘无边际，　亦无有中际，</p>
  <p>边际及中际，　一切不可得。</p>
  <p>以际不可得，　此乘无有际，</p>
  <p>一切际断故，　安乐而发趣。</p>
  <p>此乘无边际，　无边是乘际，</p>
  <p>此乘无量际，　无量是乘际。</p>
  <p>此乘无际断，　无际为际断，</p>
  <p>于际不分别，　断亦不可得。</p>
  <p>乘际无边际，　亦无有中际，</p>
  <p>亦无无际际，　际性无所有。</p>
  <p>于际无际相，　非际为际相，</p>
  <p>于彼诸际中，　际相无所有。</p>
  <p>非际说际门，　此乘已超过，</p>
  <p>于彼所过量，　相应不可得。</p>
  <p>我说断常际，　有边无边际，</p>
  <p>如是一切际，　彼际悉非际。</p>
  <p>一切际无边，　际相无所有，</p>
  <p>一切际自性，　于中不分别。</p>
  <p>如是诸际中，　以断于分别，</p>
  <p>边际无边际，　一切悉能断。</p>
  <p>若有有身见，　则说诸际门，</p>
  <p>执著此诸际，　为无依怙者。</p>
  <p>若无有身见，　不著诸际门，</p>
  <p>不执一切际，　为能照明者。</p>
  <p>一切际非际，　诸际非真实，</p>
  <p>一切际性相，　彼皆无所有；</p>
  <p>不受一切际，　于际悉超过，</p>
  <p>不著诸际门，　能断有身见。</p>
  <p>若于有身见，　不断不远离，</p>
  <p>不被大甲胄，　不乘于大乘；</p>
  <p>以受于诸际，　分别诸际相，</p>
  <p>前际及后际，　一切皆分别。</p>
  <p>若于有身见，　一切已能断，</p>
  <p>乃被无边甲，　乘于无上乘。</p>
  <p>不著诸际门，　为世智慧者，</p>
  <p>能于种种际，　一切悉超过，</p>
  <p>由是佛法中，　安乐而发趣。</p>
  <p>菩萨善观察，　能以大慧力，</p>
  <p>不得少有法，　可断可除灭。</p>
  <p>常以善方便，　善摄于止观，</p>
  <p>一相了知故，　诸相皆了知。</p>
  <p>安住于正法，　得大法光明，</p>
  <p>以是法光明，　决了彼诸际。</p>
  <p>不见少有际，　若际及非际，</p>
  <p>于彼可相应，　一切无所著。</p>
  <p>若见苦众生，　慰谕而告言：</p>
  <p>汝来于此乘，　安乐而出离，</p>
  <p>一切受生处，　能作法光明。</p>
  <p>被甲乘大乘，　亦以此开示，</p>
  <p>此乘此甲胄，　于彼勿悭吝；</p>
  <p>亦令诸众生，　被甲乘大乘，</p>
  <p>乘此安乐乘，　无上而发趣。</p>
  <p>如是诸菩萨，　安住此修行，</p>
  <p>能于佛法中，　以速而发趣；</p>
  <p>清净佛国土，　摄受诸声闻，</p>
  <p>及诸菩萨等，　功德庄严事。</p>
</body></html>