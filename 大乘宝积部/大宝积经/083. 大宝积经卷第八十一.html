<!DOCTYPE html>
<html>
<head>
  <meta charset="utf-8"/>
  <meta name="author" content="菩提流志/唐"/>
  <meta name="library" content="龙藏"/>
  <meta name="catalog" content="龙藏/大乘宝积部"/>
  <title>大宝积经卷第八十一</title>
</head>
<body>
  <h1 class="head">大宝积经卷第八十一</h1>
  <h2>隋北天竺三藏阇那崛多译</h2>
  <h2>护国菩萨会第十八之二</h2>
  <p>尔时，佛复告护国言：“护国，我念往昔过无量阿僧祇劫，复过阿僧祇不可称量、不可思惟、无有譬喻、不可计算、不可得说，是时有佛出世，名曰成利慧多陀阿伽度、阿罗诃、三藐三佛陀、明行足、善逝、世间解、无上士、调御丈夫、天人师、佛世尊。尔时，有王名曰焰意。护国，彼焰意王治化之时，此阎浮提纵广一万六千由旬。护国，彼时此阎浮提内有二万诸城，彼一一城有千俱致家。护国，时彼焰意王自所住城名曰宝光明，东西十二由旬，南北七由旬，七宝所成，宝墙七重以为围绕，一一墙间相去八步牢固难坏。护国，彼国众生寿命十俱致那由他岁。</p>
  <p>“护国，尔时彼焰意王，初生一子名曰福焰，端正殊特，身色具足，世间无双，瞻者无厌。护国，时彼王子初生之日，于其生处有七宝藏自然出现；其王宫内亦有七宝藏，自然出现上高七人。护国，彼王子生时，阎浮提内一切众生，皆大欢喜，踊跃无量。若有众生被系闭牢狱，枷锁著身者，自然解脱。护国，彼福焰王子世间所有工巧术艺，于七日内皆悉学成。</p>
  <p>“护国，彼福焰王子于日初分，时有净居诸天，来告彼王子言：‘童子，汝莫放逸，应善观无常！童子，命不久停，至于后世如是速疾，恒须观察生大怖畏！造业必受，如影随形。’时净居诸天，复为童子说此偈言：</p>
  <p>“‘童子谨慎莫放逸， 亦莫随顺放逸者，</p>
  <p>弃舍放逸佛所赞，　若受放逸诸佛诃。</p>
  <p>常自调顺不放逸，　一切能施无妒嫉，</p>
  <p>慈悲念于诸众生，　彼人不久当作佛。</p>
  <p>过去无量佛，　现在及未来，</p>
  <p>一切从善起，　住不放逸道。</p>
  <p>饮食及衣服，　金银璎珞等，</p>
  <p>俱致劫布施，　为求无上道。</p>
  <p>手足耳鼻等，　求者欢喜施，</p>
  <p>真心求功德，　不久得成佛。</p>
  <p>王位威势力，　妻子及眷属，</p>
  <p>有为如幻化，　速舍莫恋著。</p>
  <p>寿命不久停，　如坏器易坏，</p>
  <p>假借世不久，　此亦无常定。</p>
  <p>父母及眷属，　恶道无能救，</p>
  <p>众生造善恶，　如影恒逐形。</p>
  <p>多求于欲海，　相害不为利，</p>
  <p>而无济拔者，　虚受疲劳苦。</p>
  <p>今欲作他利，　求寂无上道，</p>
  <p>干枯皮肉髓，　汝莫以为苦。</p>
  <p>诸佛出世难，　寂灭法难闻，</p>
  <p>勤事善知识，　能破诸魔众。</p>
  <p>舍离恶知识，　能住于正道，</p>
  <p>遮蔽恶邪径，　善哉精进住。</p>
  <p>汝莫惜身命，　持心如金刚，</p>
  <p>正问诸师道，　莫舍正信意。</p>
  <p>一切过去佛，　常乐阿兰若，</p>
  <p>汝应顺彼学，　应乐在空闲。</p>
  <p>弃舍于恩爱，　妻子眷属等，</p>
  <p>己身及寿命，　以求广大智。’”</p>
  <p>尔时，世尊复告护国菩萨言：“善男子，其福焰王子从彼诸天闻此偈已，于十年内未曾睡眠，未曾戏笑，未曾歌舞，未曾喜乐，未曾踊跃，未曾放逸，不入园苑，不乐眷属，不贪王位，于资财城郭不生乐心。如是一切内外诸物皆悉弃舍，唯入禅定住于静室而自思惟：‘一切法无常，无强无力，无有坚牢，暂现而灭。王位无味，无有自在，恩爱别离，怨憎相会，无可贪著。妄生爱乐皆由愚痴，虚妄诳惑无一实也。唯有解脱寂灭为乐，而诸凡夫愚痴所醉，常乐处之，横生优劣之相。我今在此凡愚众中，应住默然，思不放逸。’</p>
  <p>“护国，尔时彼焰意大王，为此童子更别立城名胜喜乐，有七重宝墙以为围绕。其城南北有七百街巷。其街墙壁七宝所成，金铃罗网以覆其上，更以真珠众宝罗网重覆其上。一一巷首皆有八万四千宝柱，于诸宝柱上系六万宝绳共相钩连。诸宝绳间悬十四俱致宝多罗树，微风吹动出妙音声，犹如百千音乐不鼓自鸣。一一诸街巷首，安置五百童女，盛壮少年善解歌舞，为一切众生爱乐之故。其焰意王，复更告令一切：‘汝等诸人从今已去，昼夜莫作余事，唯作歌舞嬉戏，令诸众生欢喜受乐，四方来者悉令欢喜，乃至不听出一粗言。’欲令王子心生爱乐，复于巷首安置种种布施之具，所谓衣服、饮食、璎珞、床敷、毡褥、车乘、辇舆、象马牛羊、五行之具，金、银、琉璃、砗磲、玛瑙、珊瑚、琥珀、真珠等宝，涂香、末香、烧香、薰香、种种华鬘等。若须衣者与衣，须食与食，须饮与饮，须乘与乘，随其所须而施与之。更于处处安诸珍宝等聚，拟诸众人之所受用。又于城中造作宫殿，拟为王子游戏之处，其地皆以众宝间错。于其城上起大高楼众宝庄严。于城中央造一大殿，殿内安置千万床敷。于殿四边造诸园苑，其园苑内有诸树木，一切华果诸喜乐树具足充满。</p>
  <p>“护国，彼园苑中造七宝池，其池四面有四宝阶道。何等为四？所谓金、银、琉璃、玻瓈。于一方面有二师子百宝所成，彼二师子各吐香水入彼池内。其池四边复各有二宝师子，各各引水而出其池。常有优钵罗华、波头摩华、俱物头华、奔陀利华。其池四岸宝树围绕，复有树木诸华果等周匝遍满。复有八百宝树，是诸宝树以诸宝绳共相连系，一一宝树各悬缯幡。其池四面，复有亿数宝多罗树。于其树间系以宝绳悬诸金铃，微风吹动出微妙音，如百千乐不鼓自鸣。恐诸埃尘，以大宝网弥覆地上。于彼殿内安置千万七宝床敷，诸宝床上各敷五百种褥。于殿中间敷一高座，其座七宝所成高于七人，复于座上敷八万俱致微妙衣服。其高座前置宝香炉，烧沉水香，夜三昼三散诸名华。以金罗网弥覆殿上，其罗网边悬金莲华，复以真珠罗网覆金网上。复有八万明净珍宝以为光明。于其园内又置九百万宝聚，一一宝聚高一由旬，出大光明照彼世界。</p>
  <p>“护国，于彼园内复有诸鸟，所谓鹦鹉、鸲鹆、鸿鹤、俱系罗鸟、孔雀、鹅、雁，及以鸳鸯、俱那罗鸟、迦陵频迦鸟、命命鸟。彼等诸鸟若欲鸣时，皆作人声微妙和雅，犹如诸天欢喜园内诸鸟之音，凡所出声皆欲令王子生欢喜故。又复别为王子建立厨膳，日别办具五百种味以供王子。尔时，大王又敕国内诸城邑一切童子，普告令集童子之数，凡有八十俱致。其诸童子，或年始二十，或有过者，悉能善解一切工巧伎艺严饰鲜洁，皆令入于胜喜乐城。而彼童子等各有父母，复将千万俱致婇女，拟诸童子驱驰使役；童子眷属亦皆奉献千万童女以为给使；乃至国内大富长者及以人民，亦各送千万俱致婇女。是诸婇女年始十六，不长不短，不白不黑，不粗不细，皆悉端正世间无比，善解音乐及以歌舞，善於戏笑，言语调柔，颜色和悦，若老若少皆能慰喻，一切伎能悉善通达身相具足，其口香气如优钵罗华，身诸毛孔出栴檀香，微妙清洁犹如天女。福焰王子处此宫内，婇女众等常作音乐种种供养。尔时，王子闻此音乐已，作如是念：‘今者此等为我作大怨仇，夺我善法，我应弃舍。’王子尔时见诸乐事不喜不乐。譬如丈夫临被刑戮，虽见色欲不生欢喜；如是，如是，福焰王子，在彼女众之时心无欢喜，在彼城内与诸眷属同会聚集亦不欢喜。从是已来经于十年，不取色相，不取声香味触等相，唯作是念：‘我今何时脱此怨仇？我于何时行不放逸，当得解脱？’尔时，诸女白焰意王言：‘大天，当知今此王子共我等聚，不相喜乐，亦不受乐。’”</p>
  <p>佛言：“护国，尔时焰意王，与八万小王前后围绕，诣向福焰王子所；到已，流泪满面遍身，战掉不能自胜，忧愁苦恼迷闷躄地，须臾复起，起向福焰王子，而说偈言：</p>
  <p>“‘汝有最妙大果报， 有谁为汝作不善，</p>
  <p>而不受于最胜乐？</p>
  <p>汝不受乐我忧苦，　愿汝受乐施我喜，</p>
  <p>若有触扰向我说，　我能与彼极重罪。</p>
  <p>汝观此城妙莲华，　是我思惟为汝作，</p>
  <p>世间所少速当说，　我能示现如帝释。</p>
  <p>汝今面目如青莲，　云何颦眉不畅适？</p>
  <p>今此婇女甚殊特，　微妙清净等诸天，</p>
  <p>各各善解诸伎术，　歌舞音乐悉能通。</p>
  <p>汝应与此相娱乐，　云何忧愁如毒箭？</p>
  <p>汝今应当快受乐，　非是忧愁苦恼时。</p>
  <p>园林池苑甚茂盛，　华果枝叶郁扶疏，</p>
  <p>宽博如天妙果林，　汝今正是上年时，</p>
  <p>颜色憔悴如枯华，　但应受乐莫忧苦。</p>
  <p>流泉浴池犹如天，　微妙香水洗浴身，</p>
  <p>诸华开敷群蜂绕，　汝今云何不爱乐？</p>
  <p>鹅雁鹦鹉及鸿鹤，　命命俱那微妙声，</p>
  <p>香山雪山无有异，　谁有见闻不爱乐？</p>
  <p>众宝胜殿真珠网，　琉璃严净如天宫，</p>
  <p>宝座庄严妙衣覆，　金铃罗网出妙音。</p>
  <p>种种音声甚殊特，　街衢道路及巷首，</p>
  <p>千数婇女作音乐，　犹如喜园天玉女，</p>
  <p>何故迷乱不受乐？ 童子婇女如天身，</p>
  <p>为汝受乐故聚集，　父母为汝泣堕泪，</p>
  <p>我如丧失所爱子，　愁忧怅快何可住？’</p>
  <p>“尔时，福焰王子以偈报父王言：</p>
  <p>“‘如彼具足功德者， 观诸有为生死苦，</p>
  <p>厌离烦恼欲求脱，　弃舍一切世间欲。</p>
  <p>见诸众生没死网，　常求解脱远欲乐，</p>
  <p>思惟菩提最为胜，　唯愿父王听我说。</p>
  <p>无人为我作恶事，　我自不乐诸欲乐，</p>
  <p>一切恩爱如怨仇，　增长烦恼向恶趣。</p>
  <p>此诸婇女愚人乐，　增长魔业系缚缠，</p>
  <p>远离功德增不善，　又令未来堕恶趣。</p>
  <p>诸圣呵责此五欲，　我今云何乐苦本？</p>
  <p>如此婇女假外色，　唯有皮囊盛筋骨，</p>
  <p>肉血屎尿内不净，　此真死尸云何乐？</p>
  <p>歌舞音乐伎术等，　如幻如梦诳愚痴，</p>
  <p>愚痴分别失正道，　我岂随顺作爱业？</p>
  <p>园林华果至冬时，　枯瘁萎黄皆堕落，</p>
  <p>无常散坏不久留，　寿命无定痴放逸。</p>
  <p>心如大海不知足，　恩爱增长求无厌，</p>
  <p>常为诸欲相残害，　我如须弥风不动。</p>
  <p>父母兄弟姊妹等，　妻子朋友诸眷属，</p>
  <p>王位百官及势力，　若堕恶道无能救。</p>
  <p>我等今者如草露，　亦如电光不暂停，</p>
  <p>心意散乱无定所，　思惟见是不放逸。</p>
  <p>咄哉少年不久住！ 咄哉寿命如浚流！</p>
  <p>咄哉有为如浮云！ 咄哉三界求王位！</p>
  <p>智者来教莫放逸，　无有菩萨贪世间，</p>
  <p>若欲作佛救拔他，　父王放逸不作佛。</p>
  <p>若随诸欲为爱奴，　彼失功德无善路，</p>
  <p>若于今身贪杀生，　如鸟在网欲求活。</p>
  <p>境界犹如恶毒蛇，　诸阴犹如怨害贼，</p>
  <p>其心著有无利益，　犹如空村无依怙。</p>
  <p>父王园林如毒树，　无常瀑水悉漂没，</p>
  <p>我今云何而可乐？ 我见世间无正行，</p>
  <p>犹如劫尽盛火燃，　众生于中受大苦，</p>
  <p>我为是等解脱故，　当速成办如法船。</p>
  <p>众生久睡无自觉，　病来长久我欲治，</p>
  <p>为拔毒箭令安乐，　除彼邪径住正道。</p>
  <p>系缚三界无能出，　我为说法令脱免，</p>
  <p>众生贫穷无法财，　我施善教令其富，</p>
  <p>恶趣道中迷没者，　我当教示以善导。</p>
  <p>我欲摧拔诸爱树，　行诸慈悲燃智灯，</p>
  <p>令见三界大火聚； 又兴慈悲起大云，</p>
  <p>如波罗蜜普遍覆，　利益众生如电光，</p>
  <p>道品总持以为雨，　清凉能灭热恼焰。</p>
  <p>我为是故生王家，　在于有为不乐欲，</p>
  <p>我为利益众生故，　随世受生求菩提。</p>
  <p>一向不乐诸有乐，　父王我在怨仇中，</p>
  <p>智者云何乐此路？ 有眼不堕于高岸。</p>
  <p>若求菩提舍放逸，　一切世间顺诸趣，</p>
  <p>唯我当欲逆彼行，　大王我言终不虚。</p>
  <p>唯愿父王还本宫，　愿舍世间王位等，</p>
  <p>随彼须者所受用。 若受放逸贪王位，</p>
  <p>亿数王位我不欲； 若处宫内无得道，</p>
  <p>唯当寂静无畏处； 若乐五欲无能办，</p>
  <p>我向山林处寂静，　至于彼所求菩提。</p>
  <p>三世如来在兰若，　正觉菩提不在欲。’”</p>
  <p>尔时，世尊说此偈已，告护国菩萨言：“善男子，尔时彼福焰王子为父王说偈已，在于宫殿与诸婇女，相随经行而心不安，唯住三种威仪而住。何谓为三？所谓若行、若住、若坐而不眠卧，处在高楼第八重上，夜半时间于上空中，见净居诸天在空而行，赞佛功德乃至法僧功德。护国，时彼福焰王子，闻彼诸天赞叹佛已，身毛皆竖，遍体战栗，合十指掌，以偈告彼诸天言：</p>
  <p>“‘善哉诸天辈，　怜愍我等苦，</p>
  <p>莫生疲倦心，　我欲有所问，</p>
  <p>汝行于虚空，　赞叹谁功德？</p>
  <p>我闻此赞声，　心生大欢喜。’”</p>
  <p>佛告护国：“尔时，彼天以偈报福焰王子言：</p>
  <p>“‘童子汝不闻，　如来出兴世，</p>
  <p>佛名吉利意，　无归为作归。</p>
  <p>能知人心行，　福智具足满，</p>
  <p>圣众具禅定，　百千那由他。’</p>
  <p>“尔时，福焰王子复以偈告彼诸天言：</p>
  <p>“‘我未睹彼色，　汝为我说相，</p>
  <p>我若得见闻，　问彼菩提道。</p>
  <p>云何化众生？ 云何当来世，</p>
  <p>于众生中尊？ 为我解说之。’</p>
  <p>“尔时，净居诸天以偈报福焰王子言：</p>
  <p>“‘世尊发润泽，　右旋而青色，</p>
  <p>顶高如雪山，　白毫等净日。</p>
  <p>清净如琉璃，　妙色而右旋，</p>
  <p>耳目甚修广，　色如青莲华。</p>
  <p>方颊如师子，　唇如频婆果，</p>
  <p>口齿甚齐密，　清净如珂雪。</p>
  <p>具足满四十，　四牙甚锋利，</p>
  <p>舌长能覆面，　威德大自在。</p>
  <p>为诸众生等，　放亿数光明，</p>
  <p>遍满三千界，　干竭诸恶道。</p>
  <p>无上最胜尊，　妙声覆真实，</p>
  <p>能令闻者喜，　满诸众生愿。</p>
  <p>胜彼如意珠，　不缺减功德，</p>
  <p>随顺于道分，　庄严于法鬘。</p>
  <p>音声百千种，　演畅无虚说，</p>
  <p>胜于一切天，　过诸梵天音。</p>
  <p>他闻发欢喜，　胜诸紧陀罗，</p>
  <p>迦陵俱翅罗，　鸳鸯及鸿鹤。</p>
  <p>俱那罗梵声，　和合种种声，</p>
  <p>音词不杂乱，　能令义显现，</p>
  <p>妙净如琉璃，　能令智者乐，</p>
  <p>教令发道心，　心净生踊跃，</p>
  <p>随顺他心智，　能决疑者问。</p>
  <p>彼尊法王者，　自在大世尊，</p>
  <p>有是胜法音，　项直肩圆满，</p>
  <p>肘臂佣过膝，　指掌缦网长。</p>
  <p>七处皆平满，　慈悲举胜手，</p>
  <p>安慰诸众生，　身色如真金。</p>
  <p>一一毛右旋，　脐轮深且密，</p>
  <p>阴藏如马王，　髀如象王鼻，</p>
  <p>鹿王纤长膞，　足下莲华文，</p>
  <p>千辐网具足，　回顾如象王，</p>
  <p>游步如师子，　举身皆相称。</p>
  <p>犹如释天杖，　空中雨天华，</p>
  <p>于上变成盖，　去住恒随逐。</p>
  <p>法王希有事，　若得利无利。</p>
  <p>若得乐及苦，　若得名不名，</p>
  <p>若赞若毁呰，　一切无染著。</p>
  <p>犹如华在水，　亦如师子王，</p>
  <p>众生中无比。’”</p>
  <p>尔时，世尊告护国菩萨言：“护国，尔时福焰王子，从彼诸天闻说叹佛功德乃至法僧功德已，欢喜踊跃，不能自胜。护国，尔时福焰王子，复作是念：‘如是诸佛世尊，有如是大众，成就如是觉证最胜妙法。如是圣众弟子成就我不得见，我今值遇生死诸恶苦恼，如是生死无有义利。诸凡夫辈执著我见，在家多诸过患贪欲无厌，智者呵毁，放逸无明黑暗之所覆蔽；如是诸行难可穿彻，如是识心甚难降伏，如是名色甚深难觉，如是六入而不自在，如是恶触果报受持，如是愚痴多诸过患，如是渴爱坚缚不舍，如是诸取甚难舍离，如是诸有无有圣道，如是生者甚难解脱，如是老者能坏少年，如是病者损减壮色，如是死者无有润泽，如是生者多诸衰恼，如是往来无有利益，如是微妙如来正教甚可爱乐。何可以爱好故，为诸烦恼迷惑其心，为诸恶觉浊乱不净，心常放逸，常与愚痴等辈而为朋友，不善思惟心常染著，烦恼生死乐恶知识。常与如是诸恶俱者，尚不能办世间净善，何况能得阿耨多罗三藐三菩提也？如我今者，即于此楼东面投身而去；若从门出，恐诸眷属为作障碍。’”</p>
  <p>佛告护国：“尔时，福焰王子欲向吉利意如来边，即向彼如来方面绝身，复作是言：‘若彼如来是一切知见者，亦应念我。’护国，尔时吉利意如来阿罗呵三藐三佛陀，即伸右手放大光明，照福焰王子；即于光中出一莲华，大如车轮有百千叶，然彼莲华放百千光明，其光明盛照福焰王子身。尔时，福焰王子即自见身处彼莲华，既住华中合十指掌，曲躬向吉利意如来多陀阿伽度阿罗呵三藐三佛陀，口三唱言：‘南无佛陀耶！南无佛陀耶！’护国，尔时吉利意如来还摄光明，福焰王子即乘佛光至如来前，举身投地如大树倒，礼彼如来一千拜已。护国，尔时福焰王子，以偈白世尊言：</p>
  <p>“‘我久得重病，　今值大医王，</p>
  <p>于苦厄难中，　世尊济拔我。</p>
  <p>愿尊为我说，　云何住法中，</p>
  <p>当得大福利？ 唯愿尊显说。</p>
  <p>世尊我于先，　夜半诸天来，</p>
  <p>教我莫放逸； 闻此天教已，</p>
  <p>恐怖来此处，　今问大世尊，</p>
  <p>云何不放逸？</p>
  <p>我今失正道，　愿为作商主！</p>
  <p>我今如生盲，　愿为我作眼！</p>
  <p>我今临险岸，　愿尊救济度！</p>
  <p>唯愿大慈悲，　令我生正信！</p>
  <p>如病困笃者，　愿尊速疗治！</p>
  <p>我今如贫人，　愿尊见摄受！</p>
  <p>我今被系缚，　愿尊能为解！</p>
  <p>我心大疑惑，　愿决我痴网！</p>
  <p>示我修行处，　云何得菩提！</p>
  <p>我今没大水，　愿示度济我！</p>
  <p>我处大闇中，　愿燃大法炬！</p>
  <p>我身有大疮，　愿治速令差！</p>
  <p>我身有毒箭，　愿尊能为拔！</p>
  <p>常堕诸恶道，　愿慈救济我！</p>
  <p>诸有执著者，　回邪住正道，</p>
  <p>我没忧戚河，　愿度至彼岸，</p>
  <p>得住八圣道！</p>
  <p>我寿命短促，　求善多障碍，</p>
  <p>愿从今去后，　得住真如命！</p>
  <p>我今身闲静，　已离于诸难，</p>
  <p>作福必获报，　愿为我决疑！</p>
  <p>世尊为我说，　菩萨不放逸，</p>
  <p>而向无上道，　未来证菩提，</p>
  <p>能解诸有缚。’”</p>
  <p>尔时，佛告护国菩萨言：“护国，尔时吉利意如来，知福焰王子心已，为其广说诸菩萨行。其福焰王子，闻此法已即得陀罗尼，名曰解脱；亦得五神通，即时上升虚空化作众华，以散佛上如是重散。护国，尔时福焰王子，从空下已，即以偈赞彼吉利意如来言：</p>
  <p>“‘敬礼金色尊，　面净如满月，</p>
  <p>敬礼智无比，　离垢三界尊。</p>
  <p>发净光润泽，　顶高如须弥，</p>
  <p>观者无厌足，　眉间白毫相。</p>
  <p>清净妙光明。 目如青莲华，</p>
  <p>微妙甚殊特，　慈悲心哀愍，</p>
  <p>观示诸世间。 如来广长舌，</p>
  <p>软薄如赤铜，　出能遍覆面，</p>
  <p>说法教道众，　敬礼微妙声。</p>
  <p>齿白如珂雪，　坚实如金刚，</p>
  <p>齐密具四十； 熙怡微笑时，</p>
  <p>教化无量众，　敬礼美实言。</p>
  <p>尊色世无比，　放光照诸刹，</p>
  <p>梵天及护世，　彼光悉不现。</p>
  <p>鹿王纤佣膊，　行步如象王，</p>
  <p>亦复如师子，　安祥游步时，</p>
  <p>地动诸山震。 世尊具身相，</p>
  <p>皮肤软妙泽，　身如紫金色，</p>
  <p>威光无与比，　观者无厌足。</p>
  <p>苦行无数劫，　乐施无疲倦。</p>
  <p>慈心向众生，　故礼大悲父。</p>
  <p>尊常乐施戒，　坚住忍精进，</p>
  <p>禅定及般若，　总持智无比，</p>
  <p>是故我敬礼。 世尊说法时，</p>
  <p>降伏诸外道，　处众如师子，</p>
  <p>医王除三垢，　闻者皆欢喜，</p>
  <p>是故我今礼。 身口意清净，</p>
  <p>三界无染著，　如莲华处水，</p>
  <p>尊声如梵天，　如迦陵伽音，</p>
  <p>度过三界岸，　是故我敬礼。</p>
  <p>尊观诸世间，　如幻亦如梦，</p>
  <p>复如伎儿戏，　说诸法无我，</p>
  <p>众生及命者，　亦如水中月，</p>
  <p>空寂无生处。 如是知世已，</p>
  <p>为彼作方便，　百千诸法门，</p>
  <p>慈悲摄教众。 众生多诸患，</p>
  <p>诸毒常炽然，　观察热恼已，</p>
  <p>犹如大医王，　常行于世间，</p>
  <p>拔济无数众，　生老病死苦，</p>
  <p>爱离怨憎会，　忧悲苦恼等。</p>
  <p>观世苦恼已，　慈悲能度脱，</p>
  <p>常行于世间，　世界如车轮，</p>
  <p>天人或畜生，　地狱饿鬼中，</p>
  <p>迷惑无导师，　世尊为彼等，</p>
  <p>示现最胜导。 过去有诸佛，</p>
  <p>法王离世间，　亦说此圣道。</p>
  <p>如今世尊说，　清净无秽浊，</p>
  <p>胜于大梵天，　亦胜揵闼婆，</p>
  <p>及与诸天女。 如是等诸音，</p>
  <p>如来声最胜，　为世间解说，</p>
  <p>真实润益忍，　种种方便说，</p>
  <p>具足诸功德，　百千那由数，</p>
  <p>诸众生闻已，　证三乘寂灭。</p>
  <p>若有供养彼，　得胜上妙乐，</p>
  <p>无量天人等，　当得正真道，</p>
  <p>或得于人王，　大富长者等，</p>
  <p>或领一天下，　二三四天下。</p>
  <p>转轮圣帝王，　十善化众生，</p>
  <p>七宝具足乐，　皆由供养佛。</p>
  <p>或作释梵王，　四天大王处，</p>
  <p>兜率化乐天，　他化须夜摩，</p>
  <p>斯由供养佛，　来世作正觉。</p>
  <p>如是供养佛，　或见或闻声，</p>
  <p>无有空过者，　除多众生苦，</p>
  <p>得证甘露处，　最妙无老病。</p>
  <p>世尊知正道，　善说正道处，</p>
  <p>能断诸恶道，　令住无畏路，</p>
  <p>无垢大圣道，　能为众生依。</p>
  <p>若人求福德，　须于佛边种，</p>
  <p>以是因缘故，　当得无尽藏，</p>
  <p>多数俱致劫，　彼福不可尽，</p>
  <p>乃至未成佛，　当得清净刹，</p>
  <p>微妙如他化，　得已大欢喜。</p>
  <p>彼妙刹土中，　所有众生辈，</p>
  <p>身口意清净，　如是等功德，</p>
  <p>斯由供养佛。 若彼众生辈，</p>
  <p>求天及涅槃，　及以人中乐，</p>
  <p>福报等无量，　斯皆不可尽。</p>
  <p>大名胜供养，　复于百刹中，</p>
  <p>无量百千众，　当说大名称，</p>
  <p>斯由叹佛德。 如来除热恼，</p>
  <p>能令众解脱，　慈悲见欢喜。</p>
  <p>诸根寂清净，　人中最胜王，</p>
  <p>无量功德聚，　是故我顶礼。</p>
  <p>我已得五通，　虚空能飞上，</p>
  <p>听尊妙音声，　未来若作佛，</p>
  <p>为众宣微妙，　度脱无量众。</p>
  <p>我赞功德聚，　无垢清净福，</p>
  <p>天人诸龙等，　夜叉乾闼婆，</p>
  <p>杂类众生辈，　来世愿成佛。’”</p>
  <p>尔时，世尊说此偈已，复告护国菩萨言：“护国，尔时焰意大王，过彼夜已，闻彼童子宫内哭声；闻已驰向胜喜乐城，到已问诸彩女辈言：‘汝等今者为何哭耶？’时彼诸女，白大王言：‘大王当知，福焰王子于今夜中忽然不见。’护国，尔时焰意王闻此语已，迷闷躄地如大树倒，须臾乃起，大声悲泣啼哭懊恼，巡绕彼城经百千匝。</p>
  <p>“护国，尔时彼处护城天神，告焰意王言：‘大王当知，东方去此，有佛世尊名曰成利慧。大王，王子今在彼处，顶礼承事，供养彼佛世尊。’尔时，焰意王闻天告已，即时与童子宫内诸彩女等，及王部从八万四千俱致百千那由他众，向于东方，往诣成利慧如来阿罗呵三藐三佛陀所；到已顶礼佛足，却住一面，以偈叹佛：</p>
  <p>“‘敬礼功德智慧海， 人中丈夫无等等，</p>
  <p>三界最胜无有比，　天王修罗皆供养。</p>
  <p>众中殊特最极尊，　观佛色相无厌足，</p>
  <p>三十二相庄严身，　犹如须弥宝清净。</p>
  <p>佛身微妙紫金色，　见者无厌我顶礼，</p>
  <p>无量百千亿数劫，　如来苦行无厌倦。</p>
  <p>无量劫数供养佛，　百千俱致不可数，</p>
  <p>往昔布施难思议，　是故身光甚严净。</p>
  <p>布施持戒禅定慧，　忍辱精进善方便，</p>
  <p>世尊身色甚清净，　胜于日月摩尼光。</p>
  <p>释梵光明隐不现，　佛现妙色为世间，</p>
  <p>或现在于兜率天，　或复示现欲下生，</p>
  <p>或现清净白象身，　梦中右胁入母胎。</p>
  <p>佛身现处如虚空，　如影水月梦幻化，</p>
  <p>佛身应现亦如是，　又复示现初生时，</p>
  <p>或行七步示丈夫，　唱言天人我最上，</p>
  <p>我能救脱诸苦众，　于诸法中无疑惑。</p>
  <p>为众示现始学书，　成就禅定寂静处，</p>
  <p>示现在于婇女中，　舍于父母及妻子，</p>
  <p>眷属宗亲恋慕啼，　舍家处林恒独步，</p>
  <p>俱致数天恒围绕，　恒常赞叹不生厌。</p>
  <p>久已降伏四种魔，　此刹示现始降伏，</p>
  <p>久已转于无始轮，　今以慈悲示初转。</p>
  <p>观于世间著常想，　在众唱言我涅槃，</p>
  <p>见诸世间乐生死，　世尊为说寂灭处。</p>
  <p>福智方便无比喻，　身放光明照多刹，</p>
  <p>诸方菩萨寻光来，　顶礼世尊不思议。</p>
  <p>法王为说微妙法，　心生欢喜证清净，</p>
  <p>为众现身同世间，　佛身无来亦无去。</p>
  <p>如来住法如幻化，　是故顶礼大丈夫，</p>
  <p>善哉世尊说妙道，　为众显于菩提路。</p>
  <p>为我显示胜法门，　是故我今证此法，</p>
  <p>如来为我所示现，　我证皆为众生说。</p>
  <p>佛智无恼三界尊，　我今叹佛证功德，</p>
  <p>愿共世间诸众生，　速证寂灭无上道。’”</p>
  <p>尔时，世尊说此偈已，复告护国菩萨言：“护国，尔时彼成利慧如来，知焰意王深信心已，如应说法，令住不退转地于阿耨多罗三藐三菩提中。护国，尔时彼福焰王子，白成利慧如来言：‘世尊，我今欲请如来及比丘僧入我城内，唯愿世尊慈愍听许。’尔时，成利慧如来，怜愍王子故默然受请。护国，尔时福焰王子，知佛许已，白其父母：‘告诸眷属并婇女等言：尊等当知，我今以胜喜乐城并庄严具，悉以奉施彼如来及比丘僧，终无悔也。唯愿父母及诸眷属生随喜心。’尔时，父母眷属一时同声唱言：‘善哉！善哉！我皆随喜。’</p>
  <p>“护国，尔时福焰王子，即时更好庄严胜喜乐城奉施如来。尔时，王子为佛及僧，日别办具五百种味上妙饮食，供佛及僧；复为比丘造僧伽蓝，皆以七宝庄严其房，舍内敷置杂色种种缯褥数百千重；又为比丘僧日别造新净衣，布施众僧随意所乐；复更为造经行之处，皆以众宝庄严其地，上覆宝网经行两边，种诸树木华果种种诸华，谓忧钵华、波头摩华、分陀利等，一切众华无不具足。时，彼王子如是供养佛及众僧，经三亿俱致岁，于其中间未曾睡眠不爱身命，唯念供养佛及众僧。其间无贪欲心，无瞋害心，于王位处不生乐心，于一切处弃舍身命，况复余物？复于如来有所说法，皆悉受持终无忘失，乃至一句未曾重问。如来于其时间亦不洗浴，亦不以酥油涂摩其身，亦不洗足，亦不坐卧，唯除食时及大小便利，乃至终无疲倦之想。而彼如来涅槃时，自取赤真檀为积聚阇毗如来身。于阇毗如来身处，以种种上妙供具供养舍利。又于阎浮提内处处，以诸华鬘、名香、种种音乐，乃至幡盖、宝幢供养舍利。如是供养已，为其舍利，复更别造九十九俱致宝塔。彼诸塔等七宝所成，复以杂宝真珠罗网以覆塔上。又为诸塔造七宝盖，彼一一塔奉施五百宝盖。又于一一塔所，奉施音乐数百千种。于阎浮提内处处，悉令种诸妙华树。于一一塔所前燃百千灯，一一灯器盛千斛油。又复更以一切诸香，涂香、末香、烧香，及诸华鬘等供养彼塔。尔时，福焰王子如是供养经俱致岁已，于后出家；既出家已，唯畜三衣，常行乞食，乐于头陀，恒坐不卧，于余时间未曾睡眠，亦不从人有所求索，施与一切心不望报，常为他人解说正法。如是经四俱致岁，乃至若有以一善言赞叹者心尚不受，何况受人利养之物？若听法时无疲倦想，常有诸天承事供养。尔时，彼国土内王与大臣、夫人、婇女，一切人民并诸眷属，悉皆随从学彼王子出家修道。</p>
  <p>“护国，尔时净居诸天子等，见是事已作如是念：‘今此国内一切人民，并学王子出家。今此国内尽是三宝，我等今者应作檀越供养彼等，即是供养三宝利益世间。’彼如来涅槃后，正法住世经六万四俱致岁，皆是福焰比丘之所住持。其福焰比丘，从此已来常如是供养；如是次第供养九十四俱致诸佛，彼一一佛悉皆如上供养之行。护国，于汝意云何？其焰意王，岂异人乎？莫作异见！则今无量寿如来是也。护国，于汝意云何？彼福焰王子，岂异人乎？莫作异见！则我身是也。尔时，其守护城天神者，岂异人乎？则阿閦佛是也。”</p>
  <p>尔时，世尊复告护国菩萨言：“护国，是故若诸菩萨摩诃萨，若欲得阿耨多罗三藐三菩提者，应当学彼福焰王子，深心至诚所修诸行，能舍一切憎爱心。是故我常勤修如是苦行故，得成于阿耨多罗三藐三菩提。然未来世有诸比丘，爱重名利，贪著眷属，于诸善法自然损减，常为我慢怨贼之所损害，甚可怜愍！以贪利故远离正法，虚然出家污沙门行，但有口言我是菩萨，然其内心纯行谄曲，身心昏浊没烦恼泥，才有形相违于本道，舍已誓愿，贪著衣服、饮食、房舍、卧具、汤药等事，心无惭愧，不避耻辱，无有威仪，离佛境界，心恒贪著。护国，若有得闻如是法者，应当觉知彼恶知识。恶知识者，求名贪利，不应亲近。”</p>
  <p>尔时，世尊欲重宣此义，以偈颂曰：</p>
  <p>“多行于放逸，　远离十力处，</p>
  <p>心常贪利养，　及诸眷属等，</p>
  <p>弃舍佛菩提，　千种诸功德，</p>
  <p>诈圣求名利，　恶性无惭耻，</p>
  <p>奸谄无羞愧。 彼专为利事，</p>
  <p>入于佛法中，　随顺诸烦恼，</p>
  <p>速疾堕恶趣，　口言我大德，</p>
  <p>胜在阿兰若，　心恒念聚落。</p>
  <p>彼等为贪故，　心多诸觉观，</p>
  <p>彼人远解脱，　犹如天与地，</p>
  <p>行者应远离，　如畏恶毒蛇。</p>
  <p>彼不乐佛法，　并诸功德僧，</p>
  <p>弃舍离善道，　常行于邪径，</p>
  <p>失于无量善，　为诸有覆蔽。</p>
  <p>闻我往昔行，　真实诚心信，</p>
  <p>应当学我行，　多俱致劫数。</p>
  <p>如是法难得，　应发大忍心，</p>
  <p>我有所说处，　勤劬当奉行。</p>
  <p>若当欲成佛，　妙胜大乘中，</p>
  <p>应念彼王行，　诸功德无量。</p>
  <p>思惟真实已，　应住彼教中，</p>
  <p>如是菩提道，　当见如佛说。</p>
  <p>深思诸功德，　圣人种性处，</p>
  <p>当应如教行。 若舍如是教，</p>
  <p>则失功德味，　当生恶趣中，</p>
  <p>愚痴无有别，　生彼已当悔。</p>
  <p>劝住山林者，　慎莫自赞誉，</p>
  <p>亦勿毁他行，　宁常自呵责：</p>
  <p>昔背亿数佛，　斯由我慢心，</p>
  <p>莫惜已身命，　恩爱处悉舍。</p>
  <p>如我说此经，　法中行敬心，</p>
  <p>若能如说行，　菩提不为难，</p>
  <p>此乘大仙说，　闻已莫生疑。</p>
  <p>是故佛法中，　应住如圣教，</p>
  <p>精勤舍身命，　如我教莫违，</p>
  <p>若不信此教，　于后悔无益。”</p>
  <p>尔时，世尊说此偈已，复告护国菩萨言：“护国，若有菩萨常行五波罗蜜无有休息；若有菩萨于此经中，能如法行，能如教住，复自唱言：‘我如教住，我如教行。’于前行五波罗蜜功德者，欲比此功德百分不及一，百千分不及一，百千俱致分不及一，算数过算数分不及一，哥罗分不及一，譬喻分不及一，忧波尼沙陀分不及一。”</p>
  <p>佛说此经时，三十那由他天及人、阿修罗等，未曾发阿耨多罗三藐三菩提心者，皆悉发心，得不退转于阿耨多罗三藐三菩提。复有七千比丘，尽诸有漏，心得解脱。</p>
  <p>尔时，长老护国菩萨白佛言：“世尊，此法本有何名？我等云何奉持？”</p>
  <p>作是请已，尔时佛告护国菩萨：“善男子，言此法本名《不空誓清净行》，如是受持；亦名《善丈夫游戏菩萨行决定毗尼》，如是受持；亦名《真实义具足》，如是受持；亦名《福焰菩萨大士往昔本行》，如是受持。”</p>
  <p>佛说是法已，长老护国菩萨，及诸天、人、阿修罗、乾闼婆等，闻佛所说，欢喜奉行。</p>
</body></html>