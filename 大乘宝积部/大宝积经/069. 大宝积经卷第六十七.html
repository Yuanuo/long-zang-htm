<!DOCTYPE html>
<html>
<head>
  <meta charset="utf-8"/>
  <meta name="author" content="菩提流志/唐"/>
  <meta name="library" content="龙藏"/>
  <meta name="catalog" content="龙藏/大乘宝积部"/>
  <title>大宝积经卷第六十七</title>
</head>
<body>
  <h1 class="head">大宝积经卷第六十七</h1>
  <h2>高齐北天竺三藏那连提耶舍译</h2>
  <h2>菩萨见实会第十六之七兜率陀天授记品第十六</h2>
  <p>尔时，八亿兜率陀天，见诸阿修罗、伽楼罗乃至夜摩天等供养如来，闻授记已，欣喜踊跃，作如是念：“于何等法，世尊与授阿耨多罗三藐三菩提记？为色受记，受、想、行、识得授阿耨多罗三藐三菩提记耶？”彼等诸天复作是念：“非与色记，亦复非与受、想、行、识阿耨多罗三藐三菩提记。何以故？色既不生，菩提亦不生，云何无生色能悟无生菩提？如是乃至识亦不生，云何无生识能悟无生菩提？色既不灭，菩提亦不灭，云何不灭色能悟不灭菩提？如是乃至识亦不灭，云何不灭识能悟不灭菩提？色无分别，菩提亦无分别，云何无分别色能悟无分别菩提？如是乃至识亦无分别，云何无分别识能悟无分别菩提？色既无二，菩提亦无二，云何无二色能悟无二菩提？如是乃至识亦无二，云何无二识能悟无二菩提？色既无作，菩提亦无作，云何无作色能觉无作菩提？如是乃至识亦无作，云何无作识能觉无作菩提？色既不可得，菩提亦不可得，云何不可得色能觉不可得菩提？如是乃至识阴不可得，菩提亦不可得，云何不可得识能觉不可得菩提？如是于彼不可得诸法中，何者是佛？何者是菩提？何者是菩萨？何者是授记？色阴空，受、想、行、识亦复皆空。何以故？性自空故。如是佛空、菩提空、菩萨空、授记空。何以故？自体空故。如是性空一切法中所言佛者，但名，但用，但是世谛，但是言说，但是施设；所言色阴，受、想、行、识亦但名用，世俗言说及以施设，智者于此不应取著。譬如有人于其梦中受五欲乐，彼人寤已不见彼乐，忆念不得五欲乐故便生苦恼；如是住于菩萨乘者，若有取著不会菩提，不证菩提故不得其味，以不得味故心生苦恼。何以故？如是诸法如梦不实。彼法义别愚痴凡夫，取解各异。一切诸法当如是知。何法是佛？何法是菩萨？何法是菩提？彼诸佛法皆不可得，凡夫不可得，凡夫法亦不可得，声闻不可得，声闻法亦不可得，辟支佛不可得，辟支佛法亦不可得，菩萨不可得，菩萨法亦不可得，佛不可得，佛法亦不可得，菩提不可得，涅槃亦不可得。我等于此诸法之中，解了无疑。”</p>
  <p>尔时，兜率陀天，于斯法中既无疑虑，于世尊所乐修供养，所作供养胜夜摩天，顶礼佛足，右绕三匝，却住一面，即以偈颂赞世尊曰：</p>
  <p>“所有住佛功德者，　如来为其说行法，</p>
  <p>彼得三种解脱门，　无等境界中修行。</p>
  <p>无色亦无受想行，　无其受者亦无心，</p>
  <p>斯则无碍智境界，　乐离欲阴人师子。</p>
  <p>彼诸智慧妙丈夫，　不取发于菩提想，</p>
  <p>离阴已获胜善根，　于佛功德无疑虑。</p>
  <p>志愿无上大菩提，　然于菩提离取著，</p>
  <p>是故内心无忧喜，　名为佛子修圣行。</p>
  <p>同佛见法悉平等，　是故于法无所畏，</p>
  <p>智者于此世间处，　求佛功德起修行。</p>
  <p>简择色相无所著，　弃舍一切有相心，</p>
  <p>于彼三有不起愿，　观察诸有悉皆空。</p>
  <p>能知五阴各不生，　如来授记及菩提，</p>
  <p>菩提心等亦无生，　作是说者非愚惑。</p>
  <p>如来功德及生死，　此诸佛法悉无生，</p>
  <p>如是知者人中胜，　是为真实如来子。</p>
  <p>若能知是阴不灭，　界入及以如来法，</p>
  <p>佛与菩提及授记，　斯等诸法皆不灭。</p>
  <p>若为菩提修行者，　当知彼亦是不灭，</p>
  <p>知诸世间不灭故，　彼求菩提不为难。</p>
  <p>五阴界入与菩提，　佛及菩萨皆无作，</p>
  <p>如是了知为佛子，　彼人能持佛正法。</p>
  <p>阴界诸入皆无觉，　菩提与佛并菩萨，</p>
  <p>及以授记悉无觉，　如是知者为佛子。</p>
  <p>五阴界入性空寂，　佛与菩提及授记，</p>
  <p>如来真子修行者，　斯等亦皆自性空。</p>
  <p>阴界诸入悉虚妄，　两足世尊及菩提，</p>
  <p>行者授记亦虚妄，　如是了知为佛子。</p>
  <p>非是依止非不依，　亦非有法非无法，</p>
  <p>非是有为非无为，　如是了知为佛子。</p>
  <p>世尊如是见世间，　我等如是知佛心，</p>
  <p>即为胜妙供养佛，　及以一切贤圣众。</p>
  <p>我等赞佛所得福，　唯佛世尊能了知，</p>
  <p>以斯功德施群生，　愿皆成佛具众相。”</p>
  <p>尔时，世尊闻彼兜率诸天赞已，及知深信，即为天众而现微笑。尔时，慧命马胜以偈问曰：</p>
  <p>“得大势力无上士，　以其因力现笑光，</p>
  <p>愿佛说是微笑因，　令众得闻皆欣喜。</p>
  <p>以见如来微笑故，　此诸大众悉怀疑，</p>
  <p>众会殷勤普瞻仰，　咸皆一心欲听闻。</p>
  <p>犹如世间有病人，　唯思医师及良药，</p>
  <p>如是大众于佛所，　愿乐欲闻说授记。</p>
  <p>斯等皆有深智慧，　志求菩提无所著，</p>
  <p>一切恭敬悉瞻仰，　唯希如来为记莂。</p>
  <p>世尊于此起大悲，　以佛智力断疑网，</p>
  <p>是故大众得欣喜，　咸皆愿求佛功德。</p>
  <p>世尊今正授记时，　唯愿除灭诸疑惑，</p>
  <p>如来久已离怨敌，　愿断众邪外道论。”</p>
  <p>尔时，世尊即以偈答慧命马胜言：</p>
  <p>“汝今启请如来义，　问其微笑正是时，</p>
  <p>为利世间故致问，　必当饶益诸众生。</p>
  <p>知诸天众心乐欲，　故我现是微笑光，</p>
  <p>以知佛法胜妙故，　于我便作上供养。</p>
  <p>彼皆如实见世间，　随顺圣教得证法，</p>
  <p>已到三种解脱门，　非诸世间所能知。</p>
  <p>过去已供无量佛，　亦曾问是深义趣，</p>
  <p>于彼佛所久修空，　今故于斯显空义。</p>
  <p>是故今者于此处，　便得值遇佛世尊，</p>
  <p>以空赞叹无上士，　利益一切诸世间。</p>
  <p>如斯世间悉无生，　诸佛菩提及授记，</p>
  <p>所有修行菩提者，　彼等一切亦无生。</p>
  <p>众生悉同有此法，　如是知已得菩提，</p>
  <p>过去曾学菩提心，　彼于此义能解了。</p>
  <p>如是世间亦不灭，　斯诸天众善通达，</p>
  <p>明智照了悉无疑，　是故彼天皆作佛。</p>
  <p>决定必得无依处，　于法不取离分别，</p>
  <p>一切世间皆无作，　彼于斯义能了知。</p>
  <p>一切法体离自性，　天众心净无疑惑，</p>
  <p>菩提及与菩提心，　一切皆空无自性。</p>
  <p>兜率诸天坚固慧，　皆悉安住无所依，</p>
  <p>故得菩提不为难，　必当速成无上智。</p>
  <p>于其未来星宿劫，　当得度脱无边众，</p>
  <p>彼天一切皆成佛，　同号名曰择法王。”</p>
  <p>如来于此诸天众，　知其心乐为记说，</p>
  <p>一切天人闻说已，　咸皆踊跃称心意。</p>
  <h2>化乐天授记品第十七</h2>
  <p>尔时，化乐天王为首，与其眷属七亿化乐诸天众等，见诸阿修罗、伽楼罗，乃至见诸兜率天等，供养如来，闻授记已，欣喜踊跃，咸皆称心，得住实际，于真如中无有疑惑；从坐而起，偏袒右肩，右膝著地，头面作礼，向佛合掌，异口同音，而白佛言：“世尊，如我解佛所说义，一切诸法是真实际、无边际、无碍际、无住际、无尽际、不二际、非际、实际。世尊，所言实际者，不颠倒故；无边际者，无限量故；无碍际者，离对治故；无住际者，离自性故；无尽际者，无有生故；不二际者，谓一味故；言非际者，是非有故。世尊，彼实际者遍一切处，无有一法而非实际。世尊，谓菩提者亦是实际。世尊，何者是菩提？一切法是菩提，离自性故。乃至五无间业亦是菩提。何以故？菩提无自性，五无间业亦无自性，是故无间业亦是菩提。世尊，言菩提者，如无余涅槃性亦如无间业性。何以故？一切法即是无余涅槃性，亦是无间业性。是故无余涅槃界即是菩提。世尊，若有众生住生死者可求涅槃，于实际中无住生死求涅槃者。何以故？实际无二故。世尊，我等于此解了无疑。若于此法无疑虑者，当知是人已曾过去于诸佛所，得授阿耨多罗三藐三菩提记。”</p>
  <p>尔时，世尊闻化乐天王及诸七亿化乐天等说授记已，欲令大众心喜悦故，而现微笑。尔时，慧命马胜以偈问曰：</p>
  <p>“怜愍世者现微笑，　而不说其笑因缘，</p>
  <p>天人导师非无因，　现此奇特微笑相。</p>
  <p>既见世尊笑光已，　今诸大众悉怀疑，</p>
  <p>唯愿说其微笑因，　断除一切诸疑网。</p>
  <p>斯等若蒙如来说，　闻已咸生希有心，</p>
  <p>为彼众会净真路，　趣向菩提作因缘。</p>
  <p>若有众生疑虑者，　是人难得妙菩提，</p>
  <p>唯愿大智断疑惑，　精勤速证无上道。</p>
  <p>世尊此诸大众等，　志求菩提离诸恶，</p>
  <p>得闻诸天授记已，　决定当成大法王。</p>
  <p>是故世尊愿怜愍，　除断一切疑惑心，</p>
  <p>授此诸天菩提记，　令诸大众皆欣喜。”</p>
  <p>尔时，世尊以偈答慧命马胜曰：</p>
  <p>“哀愍世间故现笑，　马胜汝今问我义，</p>
  <p>我悉与彼天授记，　汝等咸各净心听。</p>
  <p>此诸化乐天众等，　自说授记得菩提，</p>
  <p>众中既作师子吼，　能坏外道诸邪见。</p>
  <p>譬如空中雨众石，　必堕大地无有疑，</p>
  <p>如是佛子离疑惑，　自知定当成佛道。</p>
  <p>犹如日没至夜时，　当知日出必不久，</p>
  <p>如是佛子备众行，　定知必当具十力。</p>
  <p>又如日在正中时，　观诸色像皆明了，</p>
  <p>如是佛子具众行，　自知必得萨婆若。</p>
  <p>喻若日光至没时，　众人咸知日不见，</p>
  <p>如是佛子皆自知，　决定当得最胜智。</p>
  <p>譬如众流趣其下，　智者当知归大海，</p>
  <p>如是佛子具明慧，　定知必得上菩提。</p>
  <p>如人以石掷虚空，　决定堕地无疑虑，</p>
  <p>如是佛子悉自知，　不久当得世间解。</p>
  <p>智者法尔有此见，　以知法故不致疑，</p>
  <p>自知分有佛功德，　必定近于自然智。</p>
  <p>假使诸魔那由众，　现佛言汝不作佛，</p>
  <p>不能沮坏其心意，　已自善解真法故。</p>
  <p>决定于彼佛功德，　咸各自说得授记，</p>
  <p>于斯诸天授记事，　如来悉生随喜心。</p>
  <p>此天所修菩萨行，　悉自了知不由他，</p>
  <p>彼等自说成善逝，　世尊于此皆随喜。</p>
  <p>是故马胜若有人，　欲得无上菩提者，</p>
  <p>可于此法应勤求，　必获最胜安隐处。</p>
  <p>自成正觉悟斯理，　随义如实能了知，</p>
  <p>亲近供养善知识，　彼证菩提不为难。</p>
  <p>若有千劫修苦行，　皮膏血肉无恋惜，</p>
  <p>若能解了斯义趣，　此福广大胜于彼。</p>
  <p>过去所有一切佛，　未来怜愍众生者，</p>
  <p>及以现在诸世尊，　悉依此法成佛道。</p>
  <p>化天于我供养已，　咸皆善知第一义，</p>
  <p>曾供过去诸如来，　悟斯义理当成佛。</p>
  <p>诸佛所有胜三昧，　及以现在所住定，</p>
  <p>彼天深得佛境界，　由本先世久修习。</p>
  <p>马胜化乐天子等，　于彼三昧无有疑，</p>
  <p>清净佛法既善学，　今于佛道现修行。</p>
  <p>是故于理生信解，　当正勤求离苦边，</p>
  <p>常应亲近多闻者，　必得无上大菩提。</p>
  <p>闻佛所说妙法已，　化乐诸天众会等，</p>
  <p>皆悉欣喜除疑网，　流注趣向大涅槃。”</p>
  <h2>他化自在天授记品第十八</h2>
  <p>尔时，他化自在天王为首，与其眷属八十那由他诸天众等，见诸阿修罗、伽楼罗、龙女、龙王、鸠盘茶、乾闼婆、夜叉、紧那罗、诃罗伽阇天、四天王、忉利天、夜摩天、兜率陀天、化乐天等，供养如来闻授记已，欣喜踊悦，皆得称心，异口同声，而白佛言：“世尊，化乐诸天所说实际者，我等尚不见实，况复见际？何以故？世尊，若见实者可言见际。何以故？是人行于二处住如是乘者，若善男子、善女人，应为彼说此二种法：‘此二法者，非真境界。’世尊，若善男子、善女人于不二法不信不入，虽复如是此人发心望得菩提，当知是人行于非径。何以故？此于菩提非道行故。世尊，若有众生求菩提者，是人不见一法可觉。何以故？无有少法可得觉悟阿耨多罗三藐三菩提故。世尊，彼法非过去非未来非现在，非有为非无为，非有非无，非可识非可知，非可舍非可修非可证。谓菩提者，彼法非与余法作对治，余法亦不与彼法作对治。何以故？彼法非杂烦恼非离烦恼，法体不可得性自离故，此法不与彼法作对治，彼法亦不与此法作对治。何以故？一切诸法离诸相故。是故彼法非可知非可识，非可舍非可修非可证。世尊，色生者离生相故，彼亦非可知乃至非可证，受、想、行、识亦复如是。世尊，色灭者离色相故，彼亦非可知乃至非可证，受、想、行、识亦复如是。世尊，过去者离过去相故，彼亦非可知乃至非可证；未来者离未来相故，彼亦非可知乃至非可证；现在者离现在相故，彼亦非可知乃至非可证。世尊，有为者离有为相故，彼亦非可知乃至非可证；无为者离无为相故，彼亦非可知非可识，非可舍非可修非可证。世尊，如是等乃至为阴所摄，或过去所摄、现在所摄、未来所摄，或有为所摄、无为所摄，此等诸法皆不可得。以不得故，是故彼法非可知非可识，非可舍非可修非可证。世尊，若有如是为求菩提发心修行善男子、善女人，彼皆名为住菩萨乘。”</p>
  <p>尔时，他化自在诸天，咸各说已所知法已，以偈赞曰：</p>
  <p>“世尊善说尽有边，　永不暂受六趣身，</p>
  <p>世间无智畏生死，　发心欲度生死岸。</p>
  <p>彼诸阴体不可得，　以阴性相本自空，</p>
  <p>一切法空皆无相，　是故诸法离对治。</p>
  <p>自体即空无有物，　无有可知及修舍，</p>
  <p>亦复非是可证法，　如来说有即非有。</p>
  <p>相求菩提不可得，　助道诸法亦如是，</p>
  <p>取心求佛不可得，　菩萨相求亦不得。</p>
  <p>坚著诸相愚痴辈，　彼等望得悟菩提，</p>
  <p>颠倒境界取相行，　无智非行菩提道。</p>
  <p>入佛境界离众相，　名为智者如法行，</p>
  <p>远离诸相及无相，　亦离于空及不空。</p>
  <p>彼能悟解无上道，　于诸外道非境界，</p>
  <p>亦非声闻所能知，　又非缘觉之所趣。</p>
  <p>心得解脱净无垢，　罗汉于法相应者，</p>
  <p>及诸一切辟支佛，　非彼智慧之境界。</p>
  <p>彼句非为相心知，　及修少空亦不解，</p>
  <p>若有解空说空者，　亦说诸法无自性。</p>
  <p>彼受佛教无毁訾，　是名善修空寂静，</p>
  <p>能悟难悟菩提道，　世尊于彼真导师。</p>
  <p>赞佛二足最尊已，　所获无量诸功德，</p>
  <p>回施一切诸群生，　成佛觉悟未觉者。”</p>
  <p>尔时，世尊知彼八十那由他他化自在天，及以天王等得深信已，欲令大众增益善根，故现微笑。尔时，慧命马胜以偈问曰：</p>
  <p>“二足世尊现微笑，　以知他化深信故，</p>
  <p>未曾演说笑因缘，　唯愿如来为解释。</p>
  <p>大圣今者非无因，　现是希有微笑相，</p>
  <p>愿佛开显因缘义，　灭除大众诸疑惑。</p>
  <p>由见世尊微笑故，　今此众会悉怀疑，</p>
  <p>怜愍一切世间者，　唯愿敷演分别说。</p>
  <p>此众咸皆背生死，　合掌恭敬求涅槃，</p>
  <p>斯等靡不怀犹豫，　无碍说者愿断除。</p>
  <p>悉皆正信善逝法，　心得开解离取著，</p>
  <p>咸有净信尊重心，　善哉牟尼愿解说。</p>
  <p>勇猛精进于佛法，　远离疑网登圣路，</p>
  <p>一切诸佛游此道，　是故愿除大众疑。”</p>
  <p>尔时，世尊以偈答慧命马胜曰：</p>
  <p>“汝为怜愍大众故，　以偈问我正是时，</p>
  <p>具足辩才有巧便，　乃能问此微笑义。</p>
  <p>以问如来现笑故，　必当利益无量众，</p>
  <p>是故一切众会等，　皆得住于胜菩提。</p>
  <p>知彼他化深信已，　故我现是微笑光，</p>
  <p>一切随顺如来教，　为求菩提修妙行。</p>
  <p>观察世法离诸相，　如见阳焰非真实，</p>
  <p>愚者见焰谓是水，　欲求菩提勿同彼。</p>
  <p>取相贪乐凡夫境，　无智常怖于无相，</p>
  <p>愚痴执相舍正路，　离相能获妙菩提。</p>
  <p>妄想思量虚伪法，　随所分别即被缚，</p>
  <p>智者观相悉皆空，　得上寂灭陀罗尼。</p>
  <p>执相凡愚住恶心，　彼皆无智归六趣，</p>
  <p>轮回逼迫受众苦，　都由愚痴住相故。</p>
  <p>著相众生见诸阴，　佛与菩提及菩萨，</p>
  <p>智者离相见空已，　能得无上大菩提。</p>
  <p>住相之类增烦恼，　能观无相得除结，</p>
  <p>所谓结者即是相，　观结无相即断除。</p>
  <p>若有分别求道者，　分别于道为障碍，</p>
  <p>智者虽复行于欲，　彼欲即为无相行。</p>
  <p>诸法无体不可得，　分别诸法说言空，</p>
  <p>若离分别得无相，　彼即菩提更无余。</p>
  <p>闻于善逝说是语，　大众除疑得无畏，</p>
  <p>顶受牟尼所说法，　如智顶戴瞻葡华。</p>
  <p>斯诸天众获无畏，　于我设供最无上，</p>
  <p>亦知诸法佛境界，　当作世间大导师。”</p>
  <h2>诸梵天等授记品第十九</h2>
  <p>尔时，六千万诸梵众天，见诸阿修罗、伽楼罗乃至他化自在天等供养如来，闻授记已，欣喜踊跃，皆得称心。彼于世谛禅，以喜悦为食，亦于佛法中，得智慧明宿植善根故，已曾亲承供养诸佛故，及深信清净故，于甚深法获得法忍。彼诸天等，知诸法无作非无作、非生非不生、非有非不有、非起非不起、非灭非不灭、非依非不依、非清非浊、非憎非爱、非贤非愚、非知非不知、非见非不见、非受非不受、非恻非不恻、非无非非无、非物非非物、非可得非不可得、非去非来、非趣非不趣、非空非不空、非相非不相、非愿非不愿。彼诸梵天，于一切法心无所著，亦无所住，于非用中不作非用想，于非不用中亦不作非不用想，于语言中无语言想，于非语言亦无非语言想，于有作中无其作想，于无作中亦无无作想，于凡夫不作凡夫想，于非凡夫亦不作非凡夫想，于凡夫法不作凡夫法想，于非凡夫法亦不作非凡夫法想，于声闻不作声闻想，于非声闻亦不作非声闻想，于声闻法不作声闻法想，于非声闻法亦不作非声闻法想，于缘觉不作缘觉想，于非缘觉亦不作非缘觉想，于缘觉法不作缘觉法想，于非缘觉法亦不作非缘觉法想，于菩萨不作菩萨想，于非菩萨亦不作非菩萨想，于菩萨法不作菩萨法想，于非菩萨法亦不作非菩萨法想，于佛不作佛想，于非佛亦不作非佛想，于佛法不作佛法想，于非佛法亦不作非佛法想，于涅槃不作涅槃想，于非涅槃亦不作非涅槃想，于生死不作生死想，于非生死亦不作非生死想。如是彼天一切皆悉离诸分别，定心清净。彼等既得清净心故，以寂灭法，说偈赞佛：</p>
  <p>“大圣甚深寂灭智，　修行寂灭到彼岸，</p>
  <p>演说寂灭度众生，　亦自常行寂灭法。</p>
  <p>菩提寂灭善清净，　斯法牟尼之境界，</p>
  <p>速得寂灭胜甘露，　以是今得尽诸有。</p>
  <p>恒说寂灭微妙道，　是彼智者所行处，</p>
  <p>八正之路灭恼浊，　拔济一切诸群生。</p>
  <p>善修寂灭证菩提，　乃是先佛之所行，</p>
  <p>修彼能到安隐城，　过去诸佛所证知。</p>
  <p>是诸如来修学法，　导师如是化世间，</p>
  <p>若人能行有学法，　获得无学胜菩提。</p>
  <p>一心趣向寂灭道，　诸根寂静久修习，</p>
  <p>当得为佛世间解，　那罗延力度群生。</p>
  <p>若知寂灭甘露者，　能尽一切诸有相，</p>
  <p>是为真实如来子，　寂灭能除世间畏。</p>
  <p>彼等所设供养佛，　胜上希有最殊特，</p>
  <p>所说寂灭尽烦恼，　于诸无相最第一。</p>
  <p>世间寂灭离诸相，　所谓寂灭即涅槃，</p>
  <p>众生轮转受诸苦，　远离寂灭取相故。</p>
  <p>牟尼诸法不思议，　即是菩提一切智，</p>
  <p>已度淤泥到彼岸，　故佛于此无疑虑。</p>
  <p>若有离阴得解脱，　于佛大乘不愿乐，</p>
  <p>欲求菩提思灭度，　于其五阴生怖畏，</p>
  <p>离欲净心求涅槃，　彼等如是简择智，</p>
  <p>于法取相凡夫境，　是谓如来之所说，</p>
  <p>若取寂灭即是缚，　以是不得一切智。</p>
  <p>若有于其五阴相，　不生存执取著心，</p>
  <p>彼能利益释迦法，　是名喜乐无相行。</p>
  <p>能获无名安隐处，　逮得菩提佛境界，</p>
  <p>降魔诤论灭烦恼，　速得成就一切智。</p>
  <p>我等赞叹无上士，　所获寂灭诸功德，</p>
  <p>唯佛大智能了知，　回施众生愿成佛。”</p>
  <p>尔时，娑婆世界主大梵天王，知诸梵天赞叹佛已，对佛正立，以实功德而赞颂言：</p>
  <p>“法王已知一切法，　不实虚诳如空拳，</p>
  <p>亦如秋云及电光，　是故大圣离取心。</p>
  <p>犹如梦中饥饿人，　餐食百味甘美膳，</p>
  <p>梦人饥食皆不实，　如来见法亦如是。</p>
  <p>又如梦中焦渴人，　得饮清净凉冷水，</p>
  <p>梦渴饮水皆虚妄，　佛见诸法亦如是。</p>
  <p>无作无受无众生，　无其作业及得报，</p>
  <p>亦无得受果报者，　世尊于此无疑虑。</p>
  <p>譬如美言得人爱，　然彼语言无可最，</p>
  <p>亦无言说及听者，　大圣了知皆不实。</p>
  <p>如闻箜篌美妙音，　其声亦无真实性，</p>
  <p>世尊如是见诸阴，　知阴无体不可得。</p>
  <p>犹如摩尼性自净，　系之衣上随色变，</p>
  <p>诸法自体本清净，　虚妄分别增倒染。</p>
  <p>譬如无垢鲜白衣，　随受染色种种变，</p>
  <p>诸法如是性自净，　随所分别而染污。</p>
  <p>犹如有人闻贝声，　寻其贝声从何来，</p>
  <p>其声非自非他性，　大仙见法亦如是。</p>
  <p>如人思美肴膳食，　其食众缘所合成，</p>
  <p>观食各各无自性，　如来见法皆如是。</p>
  <p>譬如众缘号为城，　推其城体无自性，</p>
  <p>如是众缘皆悉空，　法王见法亦如斯。</p>
  <p>喻若有人击鼓声，　虽能令人心欣喜，</p>
  <p>声及众缘皆悉空，　大圣见法亦如是。</p>
  <p>譬如有人打鼓时，　其声不从十方来，</p>
  <p>声灭亦不向诸方，　世尊见法皆如是。</p>
  <p>如是彼人击鼓已，　其鼓不生憎爱心，</p>
  <p>亦不分别众缘性，　佛见诸法皆若斯。</p>
  <p>又如彼人打妙鼓，　声不作心生他喜，</p>
  <p>及以众缘皆亦然，　导师见法皆如是。</p>
  <p>如人击彼妙鼓时，　鼓亦不生苦乐想，</p>
  <p>亦不观察众缘性，　如来见法皆如是。</p>
  <p>犹如有人击妙鼓，　声不即缘亦不离，</p>
  <p>及彼伎缘亦复然，　牟尼见法皆如是。”</p>
  <p>尔时，世尊知诸梵天大梵王等深心敬信，及以寂灭赞颂佛已，又见大众欲生善根，即便微笑。尔时，慧命马胜以偈问曰：</p>
  <p>“既见如来口中出，　离垢清净微笑光，</p>
  <p>世间天人大众等，　一切咸生希有心。</p>
  <p>以见世尊微笑故，　诸来大众普怀疑，</p>
  <p>皆悉瞻仰如来面，　殷勤愿乐欲听闻。</p>
  <p>愿佛开示笑因缘，　荡除大众疑惑心，</p>
  <p>最胜牟尼非无因，　而现希有微笑相。</p>
  <p>诸佛所现微笑光，　必为利益诸世间，</p>
  <p>今者为谁现此笑？ 唯愿敷演分别说。</p>
  <p>大众得闻必欣喜，　由知微笑因缘故，</p>
  <p>斯诸大众皆合掌，　一心瞻仰乐欲闻。</p>
  <p>是故愿佛为解释，　必当断灭诸疑惑，</p>
  <p>导师为彼诸来众，　愿垂演说微笑因。</p>
  <p>众会若闻必喜悦，　以得洗除疑网故，</p>
  <p>众心坚固皆清净，　专念希仰如来德。</p>
  <p>大众瞻仰世尊颜，　犹如睹见初生月，</p>
  <p>具八妙声如梵天，　一心渴仰愿速闻。</p>
  <p>天人众等闻佛说，　必得除疑住正法，</p>
  <p>梵音演说义相应，　得闻甚深出世法。</p>
  <p>佛智善巧能悦豫，　故令大众增踊跃，</p>
  <p>此众心净离疑结，　能乐如来一切智。</p>
  <p>精进勇猛有力人，　乃能志求无上道，</p>
  <p>是故导师愍世间，　唯愿解说令众喜。</p>
  <p>善哉世尊平等心，　怜愍一切诸众生，</p>
  <p>令诸大众增善根，　安心不动求佛智。”</p>
  <p>尔时，世尊即以偈答慧命马胜曰：</p>
  <p>“怜愍一切诸世间，　故我现是微笑光，</p>
  <p>汝当谛听说彼因，　其义甚深微妙句。</p>
  <p>此诸众会若得闻，　发勤精进修善业，</p>
  <p>当得利益诸众生，　于佛妙法起胜行。</p>
  <p>斯诸梵众皆欣喜，　如来法中悉无疑，</p>
  <p>那由他劫久修行，　犹如恒河沙劫数。</p>
  <p>于诸境界悉不著，　心如虚空无障碍，</p>
  <p>虽乐常修菩萨行，　而不速取菩提证。</p>
  <p>此等复于未来世，　无量亿劫恒沙数，</p>
  <p>天众清净无垢秽，　得大势力住世间。</p>
  <p>然后当成一切智，　为大法王有威力，</p>
  <p>具足功德尽诸有，　观诸世间悉空寂。</p>
  <p>彼佛如本久修行，　寿命限量亦如是，</p>
  <p>斯诸善逝住世时，　能于苦恼度众生。</p>
  <p>彼佛国土无伦匹，　世界严净甚滋茂，</p>
  <p>无量那由劫数中，　如来演说不可尽。</p>
  <p>彼佛刹土严净事，　无量佛说亦不尽，</p>
  <p>彼佛同号大智力，　国土皆悉名最胜，</p>
  <p>为众演说不动法，　不可思议无所依。</p>
  <p>彼佛世界众生等，　咸皆修治诸善根，</p>
  <p>无一众生受后有，　生死之中重生者。</p>
  <p>彼等当时有一苦，　于其世间便显现，</p>
  <p>唯畏诸行皆无常，　令诸众生起厌离。</p>
  <p>尔时彼国众生辈，　离老病死诸苦相，</p>
  <p>一切依于一教法，　同厌无常修胜行。</p>
  <p>彼诸众生当尔时，　耳更不闻余音声，</p>
  <p>唯闻不净无常苦，　无我寂灭空无相。</p>
  <p>甘露涅槃及菩提，　安隐清凉无上乐，</p>
  <p>斯等如是胜妙音，　恒常数数而得闻。</p>
  <p>尔时更无余声响，　若树若壁及露地，</p>
  <p>或复空中及寺庙，　但闻如是微妙句。</p>
  <p>闻已一切皆得道，　便于生死得解脱，</p>
  <p>皆是如来神力故，　具八功德妙音声。</p>
  <p>尔时无有杂毒心，　所谓离欲及瞋恚，</p>
  <p>亦无愚痴出恶声，　粗言逼恼来经耳。</p>
  <p>一切厌背于生死，　趣向涅槃大正路，</p>
  <p>彼土一切悉当空，　佛及众生皆灭度。</p>
  <p>斯是彼佛大神力，　发弘志愿不思议，</p>
  <p>曾于过去那由劫，　为求菩提修道行。</p>
  <p>彼国所有诸众生，　一切悉皆当作佛，</p>
  <p>此诸梵天发广愿，　皆由观察寂灭句。</p>
  <p>悉得证知甚深义，　解了如来吉祥路，</p>
  <p>其所修学皆通达，　于诸世间为导师。</p>
  <p>彼能观察众生空，　不生疲倦懈怠心，</p>
  <p>是故巧入诸法性，　修集菩萨胜妙行。”</p>
</body></html>