<!DOCTYPE html>
<html>
<head>
  <meta charset="utf-8"/>
  <meta name="author" content="菩提流志/唐"/>
  <meta name="library" content="龙藏"/>
  <meta name="catalog" content="龙藏/大乘宝积部"/>
  <title>大宝积经卷第八十</title>
</head>
<body>
  <h1 class="head">大宝积经卷第八十</h1>
  <h2>隋北天竺三藏阇那崛多译</h2>
  <h2>护国菩萨会第一十八之一</h2>
  <p>如是我闻：一时，婆伽婆在王舍城耆阇崛山中，与大比丘众千二百五十人俱；菩萨摩诃萨五千人，一切皆得无碍辩才，大忍成就降伏魔怨，近于佛智一生补处，皆得陀罗尼无边辩才，力无所畏，自在神通，乃至一切功德皆悉具足，其名曰：普贤菩萨、普眼菩萨、普明菩萨、普光菩萨、圆光菩萨、上意菩萨、无边意菩萨、广意菩萨、无尽意菩萨、持地菩萨、持世菩萨、益意菩萨、咒手菩萨、文殊师利等六十不思议菩萨，贤护等十六菩萨，如是等菩萨摩诃萨五千人俱。</p>
  <p>复有娑婆世界主梵天王，及释提桓因、护世四王、功德天子、正意天子，一切天王、一切龙王、一切紧那罗王、一切乾闼婆王、一切夜叉王、一切阿修罗王、一切迦楼罗王，如是等王，各各皆与百千眷属俱悉来集会。</p>
  <p>尔时，世尊坐功德藏师子宝座，于大众中色象显现如须弥山，普照世间如日天子，显现世界如月天子，其德寂静如梵天王，威德难瞻如天帝释，七菩提分皆悉具足如转轮王，宣说无相空无愿法，心无所畏如师子王，身光照耀如大火聚，又放光明犹如诸天最胜无上摩尼宝珠，普照三千大千世界。以大梵音，令诸众生悉得欢喜，于一切法解其深义，于大众中而为说法，初中后善，其义微妙，具足无杂清净梵行。</p>
  <p>尔时，众中有一菩萨摩诃萨，名曰喜王，在众中坐，睹见如来坐师子座放大光明，如百千日普照一切，令天人光隐蔽不现；见是事已，踊跃欢喜，遍满身心不能自胜，即从座起，合掌向佛，以偈赞曰：</p>
  <p>“世尊覆蔽此大众，　天龙修罗乾闼婆，</p>
  <p>菩萨声闻无威德，　普照一切如金山。</p>
  <p>犹如须弥诸天俱，　处于大海佛亦然，</p>
  <p>世尊住于慈悲海，　放大光明百千种。</p>
  <p>住于梵行犹梵王，　光明威德过诸天，</p>
  <p>安住禅定解脱中，　照耀世间胜众生。</p>
  <p>犹如帝释在天众，　色象光明最为胜，</p>
  <p>佛过世间亦复然，　诸相庄严功德具。</p>
  <p>犹如轮王典四域，　照耀世间说法时，</p>
  <p>令诸众生入圣道，　世尊显现慈悲意。</p>
  <p>光明障蔽火摩尼，　犹如秋日行虚空，</p>
  <p>佛比千日最为胜，　佛日普照于世间。</p>
  <p>如夜闇时秋满月，　佛光清净亦复然，</p>
  <p>面部圆满犹如月，　覆翳一切天人光。</p>
  <p>犹如山顶夜火聚，　清净显现无边界，</p>
  <p>能灭一切无明闇，　世尊智慧光普照。</p>
  <p>佛音遍满山谷中，　能伏外道犹师子，</p>
  <p>宣说无我空无愿，　令诸外道皆恐怖。</p>
  <p>威光犹如摩尼王，　映夺一切摩尼光，</p>
  <p>如来躯体真金色，　普照世间胜诸光。</p>
  <p>如来世间无与等，　况复有胜世尊者？</p>
  <p>福智精进方便等，　一切功德无能过。</p>
  <p>救护世间大丈夫，　我今睹见功德海，</p>
  <p>令我欢喜生尊重，　是故顶礼世尊足。</p>
  <p>我已赞叹胜调御，　功德圆满世间灯，</p>
  <p>我今所有诸功德，　令诸众生证菩提。”</p>
  <p>尔时，喜王菩萨摩诃萨，偈赞佛已，合十指掌，谛观佛身，目不暂舍，观察法界甚深、难解难行难入、不可思惟、难知寂静微细之法，不可思量诸佛境界，内心观察周遍法界，观如来智世尊境界无有等等。作是观已，入如来智不思议境方便行中，诸佛世尊同一法性而无有异，思惟观察诸佛世尊，无所染著犹如虚空。作是观时，入于实证真如体性，一切诸法性皆如是。生如是信，爱乐诸佛如来无碍解脱之门，知常乐我净，知佛之身。作是思惟：“如来之身遍一切刹，现众生前。诸佛功德于无量劫说不可尽。”喜王菩萨作是念已，默然而住观于法界。</p>
  <p>尔时，有一慧命菩萨比丘，名曰护国，在舍婆提城，受夏安居三月过已，执持衣钵，共诸年少初学比丘，游行诸国，至王舍城耆阇崛山。尔时，慧命护国菩萨，到世尊前，顶礼佛足，右绕三匝，却住一面，合掌向佛，以偈赞曰：</p>
  <p>“敬礼最胜放光者！ 敬礼意如虚空者！</p>
  <p>敬礼能决他疑网！ 敬礼超过三界尊！</p>
  <p>十方无数刹土中，　闻赞如来功德事，</p>
  <p>彼国所有诸菩萨，　欢喜皆来供养佛。</p>
  <p>菩萨如法供养已，　一心听佛所说法，</p>
  <p>闻法欢喜还本土，　赞叹如来诸功德。</p>
  <p>如来积行为众生，　经于无量无边劫，</p>
  <p>为他求于菩提时，　其心初无有疲惓。</p>
  <p>世尊行檀持戒坚，　羼提精进游诸禅，</p>
  <p>智慧方便皆具足，　是故稽首大圣尊。</p>
  <p>如来具足四如意，　诸根诸力诸解脱，</p>
  <p>又知众生心意识，　是故顶礼大智海。</p>
  <p>知诸众生心所念，　身口所作善恶业，</p>
  <p>亦知解脱方便等，　世尊知已为说法。</p>
  <p>贪欲恚痴迷众生，　能令入于三恶道，</p>
  <p>如来知已教断除，　令彼众生生善趣。</p>
  <p>过去一切诸世尊，　天人魔梵所恭敬，</p>
  <p>未来功德具足者，　世尊皆悉了了知。</p>
  <p>诸佛净土所生处，　菩萨声闻及缘觉，</p>
  <p>天人眷属与种姓，　寿命长短皆悉知。</p>
  <p>灭度已后正法住，　供养舍利起庙塔，</p>
  <p>受法藏人若干种，　调御丈夫皆悉知。</p>
  <p>十力智慧无障碍，　悉能了达三世事，</p>
  <p>入于一切法智中，　故我稽首大智海。</p>
  <p>佛无等等况有过，　诸相庄严如来身，</p>
  <p>譬如星宿在虚空，　是故我礼胜丈夫。</p>
  <p>如来妙色无与等，　映蔽大会天人光，</p>
  <p>释梵威德在佛边，　一切隐没皆不现。</p>
  <p>身如金山无垢秽，　绀发柔软而右旋，</p>
  <p>佛顶显现如须弥，　无量功德光明聚。</p>
  <p>眉间毫相放大光，　无量无边无有数，</p>
  <p>佛眼修广如青莲，　以大慈悲视众生。</p>
  <p>如秋满月行虚空，　如来面部亦复尔，</p>
  <p>众生观者无厌足，　是故我礼面中王。</p>
  <p>犹如师子鹅孔雀，　安行徐步如象王，</p>
  <p>游止震动于大地，　敬礼十力大苦行。</p>
  <p>手指佣纤无不爱，　网缦珊瑚赤铜色，</p>
  <p>臂肘修长立过膝，　敬礼如来金色身。</p>
  <p>足下轮相罗网具，　行时足迹犹采画，</p>
  <p>若有顶礼世尊者，　佛光照耀得生天。</p>
  <p>法王具足七财宝，　常以法施调伏心，</p>
  <p>教照众生以法行，　我今顶礼于法王。</p>
  <p>慈悲为铠念为刀，　持戒为弓智慧箭，</p>
  <p>以此能破烦恼怨，　生死有爱增长种。</p>
  <p>自度度他亿众生，　解脱一切诸系缚，</p>
  <p>能示无畏安隐路，　令其得至常乐道。</p>
  <p>行此乘者断生死，　无有恩爱别离苦，</p>
  <p>得至微妙无为处，　慈心说法为众生。</p>
  <p>赞叹最胜世尊已，　一切法中自在者，</p>
  <p>以此赞叹胜善根，　令诸众生证菩提。”</p>
  <p>尔时，护国菩萨偈赞佛已，合十指掌，而白佛言：“世尊，我心有疑，欲问如来，唯愿听许。”</p>
  <p>尔时，佛告护国菩萨比丘：“恣汝所问，我当为汝分别解说，断汝所疑，令汝欢喜。”</p>
  <p>尔时，护国既蒙听许，即白佛言：“菩萨摩诃萨修行何等，于一切法增长功德，到究竟处而得自在，证捷疾智，得决定智；于法明了入一切智，教化众生能决疑网，解一切智以巧方便济度众生；如言而行常宣真实，得念佛三昧，善能咨问一切深义，闻已能持，速疾证得一切种智？”</p>
  <p>尔时，护国菩萨欲重宣此义，而说偈言：</p>
  <p>“菩萨行行常决定，　真实决定从何生？</p>
  <p>智慧大海分别处，　愿胜丈夫为我说。</p>
  <p>佛身微妙犹真金，　人天中胜大福聚，</p>
  <p>慈愍我等大归依，　清净之行为我说。</p>
  <p>云何而得无尽利，　觉道总持甘露生？</p>
  <p>云何清净智慧海，　而断众生诸疑惑？</p>
  <p>无量亿劫在生死，　而无疲倦悔厌心，</p>
  <p>观诸众生逼切苦，　常为众生作利益。</p>
  <p>清净刹土佛眷属，　最胜国土及寿命，</p>
  <p>一切众事微妙处，　愿说清净菩提行。</p>
  <p>降伏众魔破邪见，　枯竭爱海得解脱，</p>
  <p>法行相续无绝断，　无上最胜为我说。</p>
  <p>色力财宝及四辩，　哀愍软言令众喜，</p>
  <p>慈悲云雨润一切，　愿为我说佛境界。</p>
  <p>愿出迦陵频伽声，　大梵雷音破邪见，</p>
  <p>众会渴仰为法来，　愿施解脱甘露浆。</p>
  <p>我今欲成微妙道，　若不乐法则不请，</p>
  <p>闻法时至恭敬待，　唯愿为说大法宝。</p>
  <p>世尊我愿成菩提，　如来深知我志乐，</p>
  <p>非为恼乱故问佛，　善哉愿说最胜行。”</p>
  <p>尔时，世尊告护国菩萨言：“善哉！护国，汝今乃能问如是义，利益多人，安乐天人，亦大饶益于未来世，摄诸菩萨。谛听！谛受！当为汝说。”</p>
  <p>护国白言：“善哉！世尊，愿为我说。”</p>
  <p>佛言：“护国，菩萨有四法，能成如上清净之事。何等为四？一者、真实心无谄曲，二者、于诸众生行于平等，三者、心念行空，四者、如言而行。护国当知，如此四种能得菩萨清净之法。”</p>
  <p>尔时，世尊欲重宣此义，而说偈曰：</p>
  <p>“若有菩萨心无谄，　而常不退菩提道，</p>
  <p>亦无佷戾贡高意，　彼则名为无边智。</p>
  <p>见诸众生无救护，　生老病死所逼切，</p>
  <p>发心欲度于有海，　能为一切作法船。</p>
  <p>调伏平等于众生，　观诸众生如一子，</p>
  <p>皆当救度令解脱，　最胜丈夫发此心。</p>
  <p>行住坐卧念空门，　寿者我想皆悉无，</p>
  <p>一切世间都如幻，　众生愚痴所迷惑。</p>
  <p>大智菩萨所言说，　依之行行无违失，</p>
  <p>调伏寂静离诸过，　能求菩提名佛子。”</p>
  <p>佛说偈已，告护国菩萨言：“善男子，菩萨摩诃萨，复有四种无畏之法。何等为四？一者、所谓得陀罗尼，二者、值善知识，三者、得深法忍，四者、戒行清净。是名菩萨四无畏法。”</p>
  <p>尔时，世尊欲重宣此义，而说偈言：</p>
  <p>“菩萨大名称，　由得总持故，</p>
  <p>受持最妙法，　如来所宣说。</p>
  <p>恒常无忘失，　增长于智慧，</p>
  <p>彼等智无碍，　超过一切法。</p>
  <p>常遇善知识，　增于助道法，</p>
  <p>常说于菩提，　诸佛所行处。</p>
  <p>恶知识如火，　畏烧故远离，</p>
  <p>若闻空相法，　勇猛坚其心。</p>
  <p>菩萨离我人，　一切诸见等，</p>
  <p>持戒无缺漏，　其心调寂静。</p>
  <p>教化诸众生，　安住于佛戒。”</p>
  <p>佛说偈已，复告护国：“诸菩萨众行圆满到究竟处，有四功德令心欢喜。何等为四？一者、菩萨见佛而生欢喜，二者、闻正法而生欢喜，三者、舍一切而生欢喜，四者、顺法忍而生欢喜。是为四法生于欢喜。”</p>
  <p>尔时，世尊重说偈言：</p>
  <p>“菩萨所生处，　常见最胜人，</p>
  <p>威光遍一切，　照曜于世间。</p>
  <p>见已心恭敬，　如天奉帝释，</p>
  <p>为度众生故，　求于菩提时。</p>
  <p>从佛闻正法，　不怖而欢喜，</p>
  <p>一心信敬已，　随顺于佛教。</p>
  <p>闻于随顺法，　得忍心无疑，</p>
  <p>诸法无众生，　我想亦复尔。</p>
  <p>常观如是已，　舍相生欢喜，</p>
  <p>既不取我相，　见乞心踊跃。</p>
  <p>城邑与大地，　妻子及寿命，</p>
  <p>一切布施时，　其心初无悔。”</p>
  <p>佛说偈已，复告护国：“菩萨作如是言，有四种法应当弃舍。何等为四？一者、菩萨弃舍居家，二者、既出家已不贪利养，三者、离诸檀越，四者、不惜身命。是为四法应当弃舍。”</p>
  <p>尔时，世尊重说偈言：</p>
  <p>“菩萨见家过，　舍之而出家，</p>
  <p>游止于山林，　无人寂静处。</p>
  <p>远离男与女，　眷属及大众，</p>
  <p>单己无等侣，　譬如犀一角。</p>
  <p>专意求净道，　得失心无忧，</p>
  <p>少欲及知足，　离谄除憍慢。</p>
  <p>精进为众生，　布施调伏心，</p>
  <p>苦行修禅定，　一心求佛智。</p>
  <p>不惜身与命，　远离爱眷属，</p>
  <p>坚心求菩提，　其志犹金刚。</p>
  <p>若人来割截，　无有恚恨想，</p>
  <p>勇猛心增长，　求于一切智。”</p>
  <p>佛说偈已，复告护国：“菩萨有四种无悔之法。何等为四？一者、不破禁戒无悔之法，二者、住阿兰若处无悔之法，三者、行四圣种无悔之法，四者、多闻无悔之法。是为四种无悔之法。”</p>
  <p>尔时，世尊重说偈言：</p>
  <p>“持戒净无垢，　犹如摩尼珠，</p>
  <p>不生贡高心，　言我能持戒。</p>
  <p>复以此戒善，　转教于多人，</p>
  <p>常怀如是望，　成就于佛戒。</p>
  <p>彼等住空闲，　清净兰若处，</p>
  <p>亦不生我想，　及以寿者想。</p>
  <p>观察男女色，　犹如于草木，</p>
  <p>不生男女想，　及以吾我想。</p>
  <p>彼住四圣种，　无懈怠谄曲，</p>
  <p>至心恒修行，　远离于放逸。</p>
  <p>求多闻功德，　精勤常修习，</p>
  <p>愿成一切智，　最上功德处。</p>
  <p>众生处牢狱，　无有救护者，</p>
  <p>轮转于生死，　求财以自给。</p>
  <p>我当求法船，　济度彼生死，</p>
  <p>烦恼海众生，　令其至彼岸。</p>
  <p>众生无归依，　亦无救护者，</p>
  <p>众生在有为，　无能令其出。</p>
  <p>我当作导师，　救之令解脱，</p>
  <p>是故我发心，　求于菩提道。”</p>
  <p>佛说偈已，复告护国：“菩萨有四种调伏之行，应当行之。何等为四？一者、愿生善处常值诸佛，二者、供养师长而不求报，三者、常乐空闲弃舍利养，四者、得无碍辩头陀忍法。是为四种调伏之法。”</p>
  <p>尔时，世尊重说偈言：</p>
  <p>“菩萨勇猛乐山林，　常不从人求利养，</p>
  <p>恒得深智无碍辩，　善能通达诸法相。</p>
  <p>常当供养诸师长，　随顺师教无违背，</p>
  <p>随所生处值诸佛，　供养恭敬求菩提。</p>
  <p>常生胜处名高远，　若生天上天中尊，</p>
  <p>又得成就菩提道，　教诸众生行十善。</p>
  <p>念佛功德常欢喜，　我亦不久成佛道，</p>
  <p>既成正觉功德满，　度脱众生生死苦。”</p>
  <p>佛说偈已，复告护国：“菩萨有四种法净菩萨行。何等为四？一者、行菩提时心无瞋恨；二者、弃舍眷属、宫殿、财宝，乐处山林，亦不称说己之功德；三者、虽行布施，不求果报；四者、精勤乐法，不见师过。是为四法净菩提行。”</p>
  <p>尔时，世尊重说偈言：</p>
  <p>“其心清净无怨恨，　亦不求人之过罪，</p>
  <p>自不谄曲无染著，　行于大道求菩提。</p>
  <p>深观居家是苦本，　亲近恶友无正念，</p>
  <p>是故弃舍行出家，　处于山林求解脱。</p>
  <p>游行空闲寂静乐，　永断眷属恩爱念，</p>
  <p>不惜于身及寿命，　独步无畏犹师子。</p>
  <p>乞食支身常知足，　犹如飞禽无储积，</p>
  <p>不乐生天及人中，　唯求无上菩提道。</p>
  <p>独行无侣唯一己，　恒不恐怖如师子，</p>
  <p>畏诸烦恼如野兽，　若得利养心不喜。</p>
  <p>观诸众生恒放逸，　慈悲誓愿为破之，</p>
  <p>我为救护诸众生，　常当炽然勤精进。</p>
  <p>凡所出言恒哀愍，　于憎爱人常含笑，</p>
  <p>不著一切亦如风，　唯当求于丈夫行。</p>
  <p>常乐行于空无相，　观有为法如幻化，</p>
  <p>调伏诸根意广大，　行住常乐甘露法。</p>
  <p>常依佛教行大道，　恒当清净于内心，</p>
  <p>求陀罗尼及辩才，　荷负诸苦求菩提。</p>
  <p>菩萨常观如是行，　见前利益生欢喜，</p>
  <p>若不爱乐于菩提，　是人无恶而不造。”</p>
  <p>佛说偈已，复告护国：“菩萨有四种堕落之法。何等为四？一者、不恭敬他，二者、背恩谄曲，三者、多求利养名闻，四者、诈善扬德。是为四种堕落之法。”</p>
  <p>尔时，世尊重说偈言：</p>
  <p>“彼于父母及师长，　常怀憍慢不恭敬，</p>
  <p>违背恩养心谄曲，　诸根散乱多愚痴。</p>
  <p>常念利养不休息，　谄曲诈现精进相，</p>
  <p>自谓持戒及苦行，　一切无有如己者。</p>
  <p>恶口粗言喜斗诤，　常求人过不休息，</p>
  <p>彼恒违离沙门行，　营理田作及贩卖。</p>
  <p>未来世中诸比丘，　弃舍功德及戒行，</p>
  <p>以怀嫉妒斗诤故，　覆灭损坏我正法。</p>
  <p>彼去菩提甚悬远，　亦复远离七圣财，</p>
  <p>违背解脱八正路，　流转五道生死中。”</p>
  <p>尔时，世尊说此偈已，复告护国：“菩萨有四种障道之法。何等为四？一者、懈怠，二者、不信，三者、我慢，四者、瞋恚。是为四种障道之法。”</p>
  <p>尔时，世尊重说偈言：</p>
  <p>“懈怠不信闇钝心，　常为我慢及瞋恚，</p>
  <p>见有忍辱诸比丘，　驱逐傧出于塔寺。</p>
  <p>若得利养心欢喜，　各言我是常住者，</p>
  <p>恒作方便求人短，　何人有过我治罚。</p>
  <p>如是等人去法远，　憎嫉功德坠三涂，</p>
  <p>厌恶诸佛微妙法，　是人当入猛火中。</p>
  <p>彼人造恶不休息，　必当具受苦中苦，</p>
  <p>是故汝等求菩提，　无令后悔堕恶道。</p>
  <p>无量亿劫佛乃出，　为诸众生作利益，</p>
  <p>汝等既得善趣身，　应舍放逸求解脱。”</p>
  <p>尔时，世尊说此偈已，复告护国：“菩萨须舍四种福伽罗，不得亲近。何等为四？一者、不得亲近恶知识，二者、不得亲近执见之人，三者、不得亲近谤法之人，四者、不得亲近贪利养人。是谓四种之人不得亲近。”</p>
  <p>尔时，世尊重说偈言：</p>
  <p>“能舍恶知识，　亲近善知识，</p>
  <p>菩提道增长，　犹月渐圆满。</p>
  <p>远离执见人，　及舍我寿等，</p>
  <p>为求佛道故，　弃之如毒器。</p>
  <p>诽谤于佛法，　寂静甘露味，</p>
  <p>若欲求菩提，　应避如粪秽。</p>
  <p>远离贪利养，　亦舍恶行人，</p>
  <p>是等不应近，　犹如避火坑。</p>
  <p>若欲降众魔，　转无上法轮，</p>
  <p>欲求第一利，　速远恶知识。</p>
  <p>舍爱及憎恶，　利誉亦嫉妒，</p>
  <p>若求无上道，　常修于佛智。”</p>
  <p>尔时，世尊说此偈已，复告护国：“菩萨有四种法受未来苦。何等为四？一者、轻慢有智之人，二者、常怀嫉妒之心，三者、于一切法无有信心，四者、于净智法常疑无忍而求利养。是谓四法受未来苦。”</p>
  <p>尔时，世尊重说偈言：</p>
  <p>“侍佛之人有智者，　一切天人应供养，</p>
  <p>而反贡高怀憍慢，　是故彼受无边苦。</p>
  <p>于净法中心无忍，　所求利养皆非法，</p>
  <p>常怀憍慢而贡高，　见有智者不恭敬。</p>
  <p>于佛法中无信解，　于贤圣众亦复然，</p>
  <p>此人常游三恶道，　若在人中多愚痴。</p>
  <p>彼舍人间寿命已，　在大地狱受剧苦，</p>
  <p>若此劫尽生余方，　畜生饿鬼亦复然。</p>
  <p>若欲求作世间灯，　能尽诸苦胜丈夫，</p>
  <p>常当远离三涂业，　修诸功德成菩提。”</p>
  <p>尔时，世尊说此偈已，复告护国：“菩萨有四系缚。何等为四？一者、轻慢于他，是菩萨系缚；二者、于世俗定其心乐著，不求究竟，是菩萨系缚；三者、不守自心，智慧未成而行放逸，是菩萨系缚；四者、为求利养而入他家，是菩萨系缚。护国，当知是谓菩萨四种系缚。”</p>
  <p>尔时，世尊重说偈言：</p>
  <p>“恒常轻慢他，　乐住世间善，</p>
  <p>贪著诸见缠，　如象没深泥。</p>
  <p>乐入白衣家，　常怀于放逸，</p>
  <p>暗钝无智慧，　此行名系缚。</p>
  <p>欲断诸有苦，　远离老病死，</p>
  <p>当舍于憍慢，　常行菩萨道。</p>
  <p>受于无边苦，　弃舍诸乐事，</p>
  <p>亦离于憎爱，　成佛无染著。</p>
  <p>“汝等常应行六度，　诸地诸智诸力等，</p>
  <p>一切功德若成就，　常得解脱死罗网。</p>
  <p>我于往昔无量劫，　为诸众生求菩提，</p>
  <p>常行布施以调伏，　舍离恩爱住正道。</p>
  <p>恒不舍离阿兰若，　苦行羸瘦求菩提，</p>
  <p>炽然精进无懈怠，　求于最胜丈夫智。</p>
  <p>见诸众生在有狱，　轮转生死五道中，</p>
  <p>慈念一切起大悲，　是故求于菩提道。</p>
  <p>舍于爱子及妻妾，　亦舍资财七宝等，</p>
  <p>寿命国土及大地，　为求菩提佛智故。</p>
  <p>我昔处于胜山林，　时作仙人名忍辱，</p>
  <p>为王歌利截鼻耳，　血变为乳无恚恨。</p>
  <p>往昔亦曾作睒子，　慈孝供养于二亲，</p>
  <p>时被迦夷箭所中，　尔时亦无瞋恚想。</p>
  <p>不惜身命投高岩，　为求诸佛善言故，</p>
  <p>尔时亦无身命想，　为成菩提大事故。</p>
  <p>往昔慈愍于饥兽，　身肉充济于八虎，</p>
  <p>尔时空中诸天众，　赞言善哉大丈夫。</p>
  <p>往昔乐行大布施，　曾作净行婆罗门，</p>
  <p>怜愍众生贫苦故，　入海求于如意珠。</p>
  <p>还为海神所盗窃，　我时勇猛抒大海，</p>
  <p>寻时得珠还阎浮，　用济贫苦诸群生。</p>
  <p>亦曾作王名苏摩，　乃至失命不妄语，</p>
  <p>诸王因我皆解脱，　名闻广流于十方。</p>
  <p>我昔曾见贫穷人，　时我为王以身施，</p>
  <p>令彼巨富多财宝，　是故号我一切施。</p>
  <p>我昔曾为尸毗王，　有鸽恐怖来投我，</p>
  <p>我以身肉代彼命，　令彼得离于恐怖。</p>
  <p>我昔作王名师子，　身遇重病医授药，</p>
  <p>时有病人乞此药，　我不爱命先施与。</p>
  <p>我昔修行为众生，　曾作王子苏达拏，</p>
  <p>时有人来乞妻子，　我不爱惜尽施与。</p>
  <p>曾作菩萨名严炽，　为化才德国王故，</p>
  <p>经于八万四千年，　勤行精进始受化。</p>
  <p>亦作王子名净威，　于佛塔前自燃身，</p>
  <p>恭敬供养于十方，　无上最胜两足尊。</p>
  <p>曾作国王名月光，　时有梵志名可畏，</p>
  <p>从我求索于身首，　我无爱惜以头施。</p>
  <p>又作国王名福德，　于诸聚落街巷中，</p>
  <p>积满医药及饮食，　拟施一切诸众生。</p>
  <p>曾作大王名日净，　端正伎女有千人，</p>
  <p>七宝璎珞庄严体，　心不爱惜用布施。</p>
  <p>又作国王名宝髻，　七宝天冠庄严首，</p>
  <p>最妙华香而严饰，　亦用布施一切人。</p>
  <p>又作国王名知足，　手脚柔软如兜罗，</p>
  <p>色妙清净如莲华，　亦以布施众生等。</p>
  <p>又作商主名师子，　有罗刹女欲害人，</p>
  <p>能以方便驱遣彼，　安置商人于洲渚。</p>
  <p>又作商主名善眼，　将众五百采七宝，</p>
  <p>有诸罗刹像美女，　亦令商人脱彼难。</p>
  <p>曾作王子名福焰，　妻妾妓女有数亿，</p>
  <p>端正殊妙犹天女，　舍之出家无爱恋。</p>
  <p>又作商主名金色，　时有如来号无垢，</p>
  <p>于彼佛前燃十指，　供养最胜两足尊。</p>
  <p>又作国王号华眼，　一切瞻仰心无厌，</p>
  <p>如是妙眼用布施，　怜愍一切众生故。</p>
  <p>又作菩萨名多发，　见有妇人丧其夫，</p>
  <p>昼夜思念不能舍，　缠绵裸形心发狂。</p>
  <p>菩萨尔时生慈悲，　化作死女言丧妻，</p>
  <p>渐渐教化彼狂妇，　还令醒悟得本心。</p>
  <p>又作菩萨名普瞻，　见有一人病羸困，</p>
  <p>我于尔时生慈悲，　以己血肉用施彼。</p>
  <p>又作国王名华敷，　见有一人病困笃，</p>
  <p>我于彼人起慈心，　破于骨髓疗彼病。</p>
  <p>又作国王名成利，　见有一人甚贫穷，</p>
  <p>施以一切诸财宝，　及舍爱命心无恋。</p>
  <p>又作国王名信幢，　两手柔软具轮相，</p>
  <p>时有人来乞我手，　为求菩提用施彼。</p>
  <p>又作国王名普现，　有四天下多财宝，</p>
  <p>丰乐安隐男女盛，　为求菩提用布施。</p>
  <p>又作王女名智意，　其身白净甚柔软，</p>
  <p>慈悲欢喜割股肉，　及以血施心无悔。</p>
  <p>又作女人名银色，　金色城中有妇女，</p>
  <p>新产饥渴欲食子，　我割两乳用施之。</p>
  <p>又作国王名闻德，　多饶最胜诸璎珞，</p>
  <p>金银七宝诸车乘，　世间难舍皆能施。</p>
  <p>又作王子名知恩，　有人堕海名无恩，</p>
  <p>无恩为宝坏我眼，　我于尔时心不恨。</p>
  <p>又念过去作战夫，　在大阵中心无杀，</p>
  <p>宁自丧身不害人，　乃至蚁子无杀想。</p>
  <p>又念过去曾作雉，　恭敬供养于尊者，</p>
  <p>同类老小皆给恤，　尔时亦无傲慢心。</p>
  <p>又念过去作猿猴，　在山逢值于猎师，</p>
  <p>诸猕猴众皆归我，　我怀慈心救彼命。</p>
  <p>又念过去作象王，　时被国王所执缚，</p>
  <p>我念父母盲无目，　分舍身命饥不餐。</p>
  <p>又念过去受罴身，　有人失道我救养，</p>
  <p>彼将猎师反害我，　我于尔时亦无恨。</p>
  <p>又念过去作象王，　时被猎者箭所著，</p>
  <p>我求菩提功德故，　以牙奉施于彼人。</p>
  <p>又念过去作雉身，　在于旷野缺林里，</p>
  <p>彼林为火所焚燎，　时我救林天雨华。</p>
  <p>我昔曾作九色鹿，　饮水食草恒河边，</p>
  <p>其水深广漂流急，　有人堕河我救之；</p>
  <p>其人贪财受王募，　多将兵众来害我，</p>
  <p>我求菩提行慈悲，　于彼人所亦无恨。</p>
  <p>又念过去曾作龟，　济度商人令过海，</p>
  <p>五百商人食我肉，　我时亦无瞋恨想。</p>
  <p>我念过去行菩提，　曾作鱼身游水里，</p>
  <p>怜愍一切舍身命，　百千众生来食我。</p>
  <p>我见百千众生病，　化身为药犹如山，</p>
  <p>欲令众生除病苦，　变作虫身名为月。</p>
  <p>又念曾作师子王，　巨身大力仍有慈，</p>
  <p>时被毒箭所中射，　于彼人所起慈愍。</p>
  <p>又念过去作马王，　身色白净犹珂雪，</p>
  <p>常在大海高山顶，　度诸商人罗刹难。</p>
  <p>又念过去求菩提，　曾作国王名居邪，</p>
  <p>见于五欲多诸患，　不随淫女谄诳言。</p>
  <p>又念过去曾作兔，　常化诸兔以善事，</p>
  <p>时与仙人同居处，　舍身投火救仙饥。</p>
  <p>又念过去作鹦鹉，　常处多饶华果林，</p>
  <p>报枯树恩不舍离，　释变枯树生华果。</p>
  <p>又念曾作猕猴王，　见诸猕猴被龙害，</p>
  <p>遂教猕猴竹筒饮，　猕猴悉免诸龙难。</p>
  <p>又复重念作鹦鹉，　取人稻谷养二亲，</p>
  <p>稻主执我生瞋恚： 云何盗我熟苗稼？</p>
  <p>我即报言汝种时，　云施一切众生等，</p>
  <p>我今取以养父母，　是故不名为偷盗。</p>
  <p>稻主即时生欢喜： 我是禽兽汝为人，</p>
  <p>善哉鹦鹉有智慧，　能怀孝养供父母。</p>
  <p>我从今去以稻施，　任汝供养于二亲。</p>
  <p>如是过去无量事，　无有苦行而不作，</p>
  <p>未曾有怀疲倦意，　以求无上清净道。</p>
  <p>若内若外所有物，　无有一种而不起，</p>
  <p>持戒忍辱精进禅，　无量方便及智慧，</p>
  <p>皮肉骨髓及以血，　以施一切诸众生。</p>
  <p>往昔住于山林中，　勇猛精进身枯竭，</p>
  <p>为求佛说大小乘，　教示众生令入道，</p>
  <p>常乐在于头陀所，　曾所修行无弃舍。</p>
  <p>如是一切难苦行，　我于往昔无不行，</p>
  <p>我说未来众生等，　闻我此等生轻笑，</p>
  <p>不信受行一句偈，　反更毁谤如是法。</p>
  <p>斯由贪著衣食等，　心常觉观多睡眠，</p>
  <p>谄曲毁法无惭愧，　破坏正教无功德，</p>
  <p>闻此微妙寂静法，　各共相诤非佛语：</p>
  <p>我师多闻犹如海，　能讲能说最第一，</p>
  <p>彼亦不行如此法，　决定非是佛所说。</p>
  <p>次前亦有耆老等，　从昔已来诸名德，</p>
  <p>亦未受行如是法，　汝等勿求虚妄事。</p>
  <p>于中无我无寿命，　亦不说有富伽罗，</p>
  <p>唐自疲劳无福佑，　徒修精勤苦行等。</p>
  <p>既言有法名大乘，　云何复言空无我？</p>
  <p>以无众生无作者，　是故于中不须求。</p>
  <p>此等文句假设作，　亦如外道邪意说，</p>
  <p>如来不说如是事，　呵骂毁辱诸比丘。</p>
  <p>此等不善无羞耻，　姧伪欺诳无不作，</p>
  <p>来世于我教法中，　而作形相诸比丘。</p>
  <p>内怀嫉妒慢覆心，　手足扰动失威仪，</p>
  <p>袈裟恒常垂两角，　身被法服常在村。</p>
  <p>游于俗间恒酒醉，　身著法衣亲俗人，</p>
  <p>弃舍正教功德聚，　乐为俗人通信使。</p>
  <p>畜养牛马诸畜等，　奴婢作人不净物，</p>
  <p>种莳田园恒乱心，　心乐诸恶无善行。</p>
  <p>亦不亲近善知识，　口恒不择于语言，</p>
  <p>身中恶行无不作，　贪取佛塔众僧物，</p>
  <p>何况己物而肯施？ 见他持戒诸比丘，</p>
  <p>谤毁言非真梵行，　不护禁戒无威德。</p>
  <p>乐处俗家侵他妻，　白衣畜妇犹怀愧，</p>
  <p>彼恶比丘贪转甚，　畜养妻子求不厌，</p>
  <p>与诸俗人无有别。 若有檀越请供养，</p>
  <p>施与衣食汤药等，　受他信施无善念，</p>
  <p>唯增贪欲侵彼妻，　心常系念女色边，</p>
  <p>随顺烦恼无圣行，　方便诱诳诸妇女。</p>
  <p>教化俗人令断欲，　谓贪欲者堕恶道，</p>
  <p>地狱及以畜生等，　然于自身不依教。</p>
  <p>云何传欲教化他，　此人三业不如法，</p>
  <p>所有眷属亦复尔，　昼夜聚语无休息。</p>
  <p>唯论五欲诸世事，　受畜门徒唯驱使，</p>
  <p>终无教诲以善道，　多受弟子自围绕。</p>
  <p>显己德大招名利，　外现异相诈慈悲，</p>
  <p>摄诸徒众不求利，　门徒眷属多疾患。</p>
  <p>干枯病癞癣疮等，　唯是杂类下人辈，</p>
  <p>终不教示圣种等，　戒闻定慧悉弃舍。</p>
  <p>不行比丘所作事，　非道非俗无所名，</p>
  <p>犹如烂坏腐朽木，　于诸律仪生轻贱。</p>
  <p>布萨毗尼亦复然，　自在游行背师教，</p>
  <p>唐突如象醉无钩，　或时诈现在山林。</p>
  <p>心常念于聚落事，　三毒烦恼恒炽然，</p>
  <p>暂时不能寂静住，　忘失诸佛教诫事。</p>
  <p>及以头陀功德等，　我慢贡高满身中，</p>
  <p>堕于可畏阿鼻狱，　昼夜恒论国土事。</p>
  <p>亦复论说于贼盗，　身心专营亲缘事，</p>
  <p>舍离禅定及智慧，　设有所作乐粗事。</p>
  <p>心存自安故营造，　假使营理僧伽蓝，</p>
  <p>贪著房舍眉恒蹴，　自身口意不调柔。</p>
  <p>徒众相学亦复尔，　彼恶比丘设造寺，</p>
  <p>专为己身及眷属，　若有比丘顺从彼，</p>
  <p>即便安置摄受住； 若有持戒诸大德，</p>
  <p>方便善能说法利，　自能调伏亦调他，</p>
  <p>如是比丘终不受。 此房现今我受用，</p>
  <p>余房是我弟子住，　自外己属诸同学，</p>
  <p>汝去此中无处停。 现今所有床铺者，</p>
  <p>各以付他有所属，　更无剩长可相容，</p>
  <p>亦无衣食汝须去。 暂时所须尚不与，</p>
  <p>况借房舍及诸物，　如是不行僧次法。</p>
  <p>彼恶比丘如俗人，　多畜钱财眷属等，</p>
  <p>我诸弟子如法者，　处处驱遣不听住。</p>
  <p>彼时忆念我所说，　各怀悲伤入山林：</p>
  <p>呜呼我师微妙法，　不久悉灭不复现，</p>
  <p>现有比丘求多利，　身无法行疾有德。</p>
  <p>设有具戒功德者，　为彼恶贱无利养，</p>
  <p>皆自伤叹去城邑，　常住空静山林中。</p>
  <p>痴慢贡高诸恶行，　常行斗诤两舌者，</p>
  <p>欺诳世人得利养，　自谓与圣等无异。</p>
  <p>我此法教功德藏，　具足一切妙功德，</p>
  <p>来世破坏不复现，　以无持戒我慢故。</p>
  <p>又如宝藏为他坏，　又如华池枯干竭，</p>
  <p>犹如宝舆自摧折，　我法未来亦复然。</p>
  <p>彼恶比丘难调伏，　灭我法行无有余，</p>
  <p>未来如是恶世中，　破坏我法甚可畏。</p>
  <p>如是乐喜诸恶者，　远离天人及善行，</p>
  <p>从于此身舍命已，　堕于地狱畜生中。</p>
  <p>于彼无量亿千岁，　具受一切诸苦恼，</p>
  <p>于后假使得人身，　多苦秽恶恒不净。</p>
  <p>若盲若聋若眼瞎，　恒常身体怀疾病，</p>
  <p>颜色丑恶见不喜，　常怀畏惧承事他。</p>
  <p>难得心意无亲爱，　所说语言无信受，</p>
  <p>若有如是恶行者，　在所呵责驱出众。</p>
  <p>彼人多饶诸病苦，　常被杖石打驱逐，</p>
  <p>常为饥渴恼其身，　他人见者常轻贱。</p>
  <p>若闻如是众多苦，　应舍诸恶心调伏，</p>
  <p>于诸众生行善行，　勿令于后生悔心。</p>
  <p>若有爱敬佛世尊，　圣众持戒头陀法，</p>
  <p>汝应勤求如是行，　应舍眷属及名利。</p>
  <p>此皆颠倒如幻化，　应观有为如泡梦，</p>
  <p>恩爱合会必别离，　一切有为不久住。</p>
  <p>莫舍正勤诸力等，　勤求诸地波罗蜜，</p>
  <p>乃至未觉妙菩提，　常应修集一切行。”</p>
  <p>尔时，佛复告护国菩萨言：“善男子，于未来世，行大乘菩萨富伽罗等，有如是等过患应自远离，自不勤求而与此人共相习近。不勤正行，自行谄曲，亲近行谄曲者，自无智慧随顺无智慧者，贪求世利恒无厌足，悭惜他家嫉妒胜己，谄曲诈伪无羞无惭，诈现圣相自尊自重，徒众眷属各相誉赞以求名利，求利养故常入聚落；既不怜愍一切众生，亦不为教化诸众生故，常自说言我有平等，恒作是念：‘云何他知我是众生真善知识，知我多闻？’实于佛法无恭敬心，无求法心，犹如破器无所复用。如懈怠人无有成办，相求过失行于方便，无智懈怠唯恶觉观，各各论说破法等事，固执恶心至死不悔，多集悭贪。所畜眷属亦学是师，以自围绕在我法中。如是行者凡所作事，不问明哲，不求佛法，以无精进行故生贫穷家，从贫穷家而得出家，于我教中得少利养，心生欢喜而无惭愧。彼等尚无忏悔之心，何能自觉胜智？彼等弃舍诸佛功德，而取现在名利，以得现在利故，自言我是沙门也。护国，我于如是富伽罗，如是人等，我不说其有随顺俗忍，何况能有诸佛大智？彼等远于人天道，况成佛道？</p>
  <p>“护国，如是等人，我说有八种法障碍于菩提。何等为八？一者、当生三恶道，二者、当生边地下贱，三者、当生贫穷，四者、颜色不正，五者、愚痴无智，六者、常与恶知识相会，七者、多诸病患，八者、得大恶病以取命终。护国，此等八法是障碍菩提。所以者何？护国，我亦不说但以有言说而得菩提，我亦不说诈现圣者有清净行也，我亦不说有谄曲者有菩提行也，我亦不说多贪利养者有供养佛行也，我亦不说有我慢者有清净般若行也，我亦不说无智慧者能决他疑行也，我亦不说有妒嫉者有净心行也，我亦不说不精进者能得诸陀罗尼行也，我亦不说不乐功德者而得善道行也，我亦不说悭惜他家者有身心清净行也，我亦不说诈现威仪者能值遇佛会也，我亦不说乐在俗家者有清净口业行也，我亦不说不恭敬者有心清净行也，我亦不说有不知足者有乐法行也，我亦不说惜身命者有求法行也。护国，我虽呵骂毁呰六师，然彼诸外道在我法外，入我法中作诸恶业，我若毁辱过患倍彼六师。何以故？彼等但为自口言‘我是比丘’，而以无行欺诳一切天人世间故。”</p>
  <p>尔时，世尊欲重宣此义，而说偈言：</p>
  <p>“威仪浊乱无恭敬，　唯增我慢贪名誉，</p>
  <p>烦恼覆蔽心迷醉，　此等远离妙菩提。</p>
  <p>耽著名利及懈怠，　懈怠增长失正念，</p>
  <p>若无正念失持戒，　若无持戒失善道。</p>
  <p>彼人生在贫穷家，　得出家已著利养，</p>
  <p>如人弃舍于真金，　担负草秽以为宝。</p>
  <p>为求名利住山林，　至彼更求诸等侣，</p>
  <p>弃舍神通辩才智，　求现名利及眷属。</p>
  <p>若彼命终堕恶道，　或生贫穷下贱中，</p>
  <p>懈怠恶色无威德，　斯等皆由我慢受。</p>
  <p>彼既远离诸善行，　亦由放逸失正念，</p>
  <p>在于长远大恶道，　亿千劫中未能脱。</p>
  <p>若求名利得菩提，　提婆达多应是佛，</p>
  <p>毗岚猛风吹坏物，　懈怠无戒亦复然。</p>
  <p>自无善行贪女色，　戒行不净失功德，</p>
  <p>于我法中无所用，　无智犹如朽烂木。</p>
  <p>若为菩提求佛法，　何得不依解脱行？</p>
  <p>犹如黐胶缚猕猴，　我慢求道亦复然。</p>
  <p>我昔为求一句法，　弃舍身命为菩提，</p>
  <p>彼人懈怠舍我教，　如是无利于我法。</p>
  <p>我昔为求善教故，　投身高崖及火聚，</p>
  <p>我得闻已如法行，　弃舍一切爱憎等。</p>
  <p>彼人闻我功德法，　曾不爱乐于一句，</p>
  <p>无法云何得菩提？ 犹如盲前说道路。”</p>
</body></html>