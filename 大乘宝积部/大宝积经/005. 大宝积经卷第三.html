<!DOCTYPE html>
<html>
<head>
  <meta charset="utf-8"/>
  <meta name="author" content="菩提流志/唐"/>
  <meta name="library" content="龙藏"/>
  <meta name="catalog" content="龙藏/大乘宝积部"/>
  <title>大宝积经卷第三</title>
</head>
<body>
  <h1 class="head">大宝积经卷第三</h1>
  <h2>唐三藏法师菩提流志奉诏译</h2>
  <h2>三律仪会第一之三</h2>
  <p>尔时，尊者摩诃迦叶白佛言：“甚奇，世尊！如是人等，闻此等经，不生厌离。”</p>
  <p>佛告大迦叶言：“若有众生成就四法，闻说此经，不生厌离。云何为四？多放逸故，不能深信业异熟故，亦不深信大地狱故，不能审信我当死故。若人成就如是四法，不生厌离。</p>
  <p>“迦叶，复有众生成就四法，不生厌离。何等为四？年盛壮时自恃强力，耽著欲乐，贪嗜诸酒，不能了知明思惟观。若人成就如是四法，不生厌离。</p>
  <p>“迦叶，若有比丘成就四法，谤佛菩提。何等为四？本造恶业已成就故，毁坏正法；如是比丘不自发露不善异熟诸恶业故；于比丘尼行秽欲故；彼有和尚或阿阇梨，多人所敬，谤佛菩提，如是弟子随学于师亦生诽谤，是寡闻者由嫉妒故谤毁诸佛。比丘成就如是四法，谤佛菩提。</p>
  <p>“迦叶，若有一法，得成沙门及婆罗门。何者为一？于一切法心无所住。如是一法，得成沙门及婆罗门。譬如有人堕高山顶，谓无大地、树木、丛林，唯起空想，出入息断。</p>
  <p>“迦叶，著诸法者亦复如是。若执眼想及以眼相，执耳、鼻、舌、身、意想乃至意相，若执色受想、行识想，执净持戒、多闻、惭愧、经行、往来得菩提想，如此等法皆悉非作沙门、婆罗门。若起想者则为所害。为谁所害？谓贪、瞋、痴。若执眼相，由著可爱、不可爱色相故，为眼所害；如是执著耳、鼻、舌、身、意相，乃至由著可爱、不可爱法相故，乃至为意所害。若被害者，则于地狱、畜生、饿鬼、人、天界中，极为所害。何缘被害？由想执著。何名想著？谓执我想及我所想、女想、男想、地水火风想、骨想、坏想、青瘀想、血涂想、色变想、离散想、胜解脱想。彼有少分得胜解脱想，此有少分不得胜解脱想，有无量种宿住随念现证作想，我随念想，异于过去，异于现在，我是过去，我是现在，于诸法中起想执著乃至涅槃想、我得涅槃想。迦叶，以要言之，诸执著者处处起想，乃至于空性中起一切想，皆悉非作沙门、婆罗门法，非沙门行，非婆罗门行。</p>
  <p>“迦叶，如来说言沙门、婆罗门法者，譬如虚空及以大地。何以故？虚空之法，终不念言‘我是虚空’。如是，迦叶，沙门、婆罗门者，终不自谓‘我是沙门，是婆罗门’。是故诸法亦不自谓是作沙门、婆罗门法。沙门法者，不作不除，是为沙门及婆罗门。</p>
  <p>“迦叶，譬如有人于夜闇中，掉弄手臂，摇动面目，作如是言：‘我弄世间！我弄世间！’于意云何？彼为弄谁？”</p>
  <p>迦叶白言：“世尊，是人自弄。何以故？于中无人为可弄故。”</p>
  <p>佛告大迦叶言：“如是，如是。若有比丘至阿兰若，或至树下、空室、露处，作如是想：‘眼是无常，耳、鼻、舌、身、意悉是无常。’复作思惟：‘色是无常，声、香、味、触、法亦悉无常。’作是思惟：‘我趣涅槃。’如是等类为自劬劳，非沙门行。何以故？以有若干诸邪执故。知眼相已，为灭眼故勤劳修习；如是能知耳、鼻、舌、身、意相已，乃至为灭意故勤修习之。若于三处了知信受，则于三处而生分别。若于诸见起分别者，云何能得心一境性？</p>
  <p>“迦叶，甚深菩提难入难趣，难具资粮。心一境性者，为以几何名心一境性？周遍推求，乃至一法亦不可得。所谓于眼不可得实，于耳、鼻、舌、身、意亦不得实，于一切法皆不得实。何以故？本性如是。心性不生，一切诸法无实可得，是故彼心不可得也。若过去、未来、现在无所得故，无所作故，是谓无所作。何名无所作？若新若故俱不可作，名无所作。是中过去心不解脱，现在心不解脱，未来心不解脱。随所有心无所得者，是为心一境性，此即名入心之数也。</p>
  <p>“迦叶，未来当有比丘、比丘尼、优婆塞、优婆夷，执著眼等说为灭坏，于诸蕴中起于物想。如来说蕴犹如于梦，然彼说言梦为实有，由世间中说有是梦。‘若无梦者，我等不应有梦想事。以有表示，是故我等于其眠梦起于梦想。如是，如是，蕴有所因故说如梦。若无蕴者，不应说蕴犹如于梦。’彼诸愚夫谓梦为实，闻是等经便生诽谤。于中当有比丘尼等，于施主家妄称我是阿罗汉果，或依浅智说现证得。若优婆塞、优婆夷等，闻经律颂说我现证。</p>
  <p>“迦叶，当于尔时，若有比丘，或二十年、三十年中，常乐居止阿兰若处精勤修习，为佛法故来诣初信一日优婆塞边，唯以空言互相唱说，言：‘空空故，我已遍知！我已遍知！’或有比丘，闻是经等相向谈说。有人闻之便生怖畏，复作是言：‘若诸在家、出家人等不应亲近，应当远离，此非教师。何以故？彼等所知不相亲附。’复有宣说甚深法者，为诸在家、出家人等弃舍轻贱。何以故？我今宣说胜妙梵行，尚少知者，况未来世乃至最少知者，亦皆灭没！当尔之世，说法比丘千人之中，能如实解信入法者，一亦难有；乃至二千亦复如是。于中或有余比丘等，下至不能暂发言词，况能解了？</p>
  <p>“迦叶，当于尔时，在家、出家共轻此教。若有比丘发勤精进，为灭不善生善法故，初夜、后夜减省睡眠，精进修学；则为他人讥嫌弃舍，或断命根。如是等经即当毁灭，住法比丘亦皆灭尽。于中智者深胜无染解了之者，应当尊重深心恭敬，共集会已住阿兰若。”</p>
  <p>尔时，世尊而说颂曰：</p>
  <p>“我所说善法，　第一义相应，</p>
  <p>言蕴无坚实，　应观察如梦。</p>
  <p>尔时诸比丘，　斗诤心纷扰，</p>
  <p>无礼别尊卑，　唯有空名相。</p>
  <p>比丘所发言，　俗亦如是说，</p>
  <p>如斯之教法，　道俗语皆同。</p>
  <p>比丘谓俗言：‘汝解法希有！</p>
  <p>是谓佛菩提，　已发初地果。’</p>
  <p>彼心谓见法，　亲近在家人，</p>
  <p>数奉施比丘，　与其最上供。</p>
  <p>如斯比丘说，　无异语皆真，</p>
  <p>与彼共相亲，　言我能见法。</p>
  <p>生于彼时者，　为施故出家，</p>
  <p>不住正法中，　毁坏菩提道：</p>
  <p>‘我示汝道者，　近我勿亲余！</p>
  <p>不久汝得之，　还如我所得。</p>
  <p>此最寂静位，　共汝相向言。’</p>
  <p>和合大众中，　毁坏我教法。</p>
  <p>犹如劫村贼，　性怀凶险心，</p>
  <p>破坏诸国城，　及以大聚落。</p>
  <p>比丘亦如是，　无智多愚痴，</p>
  <p>少慧起诸非，　著命数取趣。</p>
  <p>离我所说教，　依止诸见心，</p>
  <p>说是罗汉人，　尽怀增上慢。</p>
  <p>于大和合会，　诸比丘众前，</p>
  <p>说已慧名闻，　于中一难得。</p>
  <p>“或时有比丘，　安住如实者，</p>
  <p>被说恶名闻，　言非佛弟子。</p>
  <p>法王大菩提，　于时被诽谤，</p>
  <p>天众怀忧戚，　相向数悲啼。</p>
  <p>对彼信心天，　身自投于地：</p>
  <p>‘观斯释师子，　无上法轮摧！</p>
  <p>嗟叹佛如来，　快哉所说法！</p>
  <p>奇特福田僧，　佛之所爱子！</p>
  <p>我等不复闻，　法王之所说！</p>
  <p>牟尼今灭度，　无觉抱迷心。’</p>
  <p>地居天次后，　出于大音声，</p>
  <p>唱令告诸天：‘法炬今将灭！</p>
  <p>汝等得闻佛，　不亲近如来，</p>
  <p>勿致后天龙，　而当怀悔恨。</p>
  <p>经于无数劫，　为自及为他，</p>
  <p>遍受于众苦，　尔乃方成佛。</p>
  <p>此是诸世尊，　为诸众生类，</p>
  <p>所说善法门，　今皆当隐没。</p>
  <p>矫乱人兴世，　可畏造诸非，</p>
  <p>魔使及恶魔，　恣情恶言说。</p>
  <p>谄诈多痴钝，　诳惑劣愚夫，</p>
  <p>若瞋与不瞋，　毁师及胜教。’</p>
  <p>闻地天声已，　上天皆惨然，</p>
  <p>人及四王天，　悉亦怀忧恼。</p>
  <p>夜叉众来集，　阿吒筏底城，</p>
  <p>皆发可畏声，　满面流悲泪。</p>
  <p>天居众宝饰，　城郭妙庄严，</p>
  <p>皆悉失光晖，　犹如于聚土。</p>
  <p>国城非似本，　堪生爱乐心，</p>
  <p>今见宝严城，　须臾不可乐！</p>
  <p>诸天同诣彼，　善逝本生国，</p>
  <p>躄踊而号啕，　转增大悲苦：</p>
  <p>‘我从天降地，　往诣诸国城，</p>
  <p>真法尽沉沦，　遍观皆不见。’</p>
  <p>下至阎浮境，　见法大崩摧，</p>
  <p>逼恼诸出家，　发声大号哭。</p>
  <p>胜城七日内，　处处失光晖：</p>
  <p>天亦七日中，　数非数啼泣：</p>
  <p>‘呜呼大雄健，　昔曾亲面奉，</p>
  <p>何期今不见，　言说亦成空！’</p>
  <p>曾住舍卫城，　来已皆恭敬，</p>
  <p>于其地界内，　数悲而数啼。</p>
  <p>见佛所坐林，　言佛曾于此，</p>
  <p>转四谛法轮：‘我等亲闻听！</p>
  <p>世间还黑闇，　更互不相尊，</p>
  <p>己造诸罪因，　往生三恶趣。</p>
  <p>天众多宫殿，　今者悉空虚，</p>
  <p>赡部诸众生，　无主无救护。’</p>
  <p>言佛经行处，　毁坏悉荒芜，</p>
  <p>法王已涅槃，　世间不可乐。</p>
  <p>三十三天主，　帝释立其中，</p>
  <p>苦恼发忧愁，　高声大悲恸。</p>
  <p>诸忉利天等，　举手共哀号，</p>
  <p>适闻园苑中，　其次便驰走。</p>
  <p>是等诸天众，　恒叹佛如来，</p>
  <p>自嗟离世尊，　曾为说法者。</p>
  <p>不能食甘露，　亦绝歌乐声，</p>
  <p>如是等诸天，　心忧经六月。</p>
  <p>“阿修罗闻说，　教法空无主，</p>
  <p>于是即相呼，　兴师伐忉利。</p>
  <p>赡部诸王等，　毁坏佛制多，</p>
  <p>当于尔时中，　天与修罗战。</p>
  <p>多有诸比丘，　及多比丘尼，</p>
  <p>生诸恶趣中，　备受众苦毒。</p>
  <p>在家犯诸罪，　近事坏尸罗，</p>
  <p>互相扬恶名，　以之生苦趣。</p>
  <p>女人行不善，　皆亦入三涂，</p>
  <p>如是事兴时，　世间不安静。</p>
  <p>或时行聚落，　或投窜山林，</p>
  <p>人众以波逃，　寿命便夭促。</p>
  <p>多有贼盗起，　亦复有饥荒，</p>
  <p>苗稼不时登，　蝗虫起灾暴。</p>
  <p>若于饥馑世，　人有寿命终，</p>
  <p>便生饿鬼中，　具受多辛苦。</p>
  <p>所有施塔庙，　及与四方僧，</p>
  <p>尔时诸比丘，　悉共分张取。</p>
  <p>于我灭度后，　如是众苦兴，</p>
  <p>应速发精勤，　勿复更回顾。</p>
  <p>诸有愚夫类，　而无智慧人，</p>
  <p>愚夫业已成，　速生诸恶趣。</p>
  <p>“应乐读诵说，　智慧从此生，</p>
  <p>人修智慧心，　速能升善趣。</p>
  <p>常以智慧观，　如我如是学，</p>
  <p>永离众系缚，　速至于涅槃。</p>
  <p>正法不久留，　应发坚精进，</p>
  <p>我已如是说，　宜速正思惟。</p>
  <p>此劫过去已，　满于六十劫，</p>
  <p>当不闻佛名，　何能生信乐？</p>
  <p>若人相会遇，　饥饿苦所侵，</p>
  <p>母子是时中，　互相食其肉。</p>
  <p>彼时所生子，　慞惶行不安，</p>
  <p>住在己家中，　犹生大怖畏。</p>
  <p>见闻此事已，　知其生死烧，</p>
  <p>谁有智慧人，　于中生爱乐？</p>
  <p>无明是生根，　女人是欲根，</p>
  <p>蕴为苦恼根，　是故应舍苦。</p>
  <p>世有愚众生，　耽著于女欲，</p>
  <p>人能离痴者，　疾当得涅槃！</p>
  <p>宣畅此法时，　不遭于恶果，</p>
  <p>不说果有漏，　故堕恶趣中。</p>
  <p>所有无漏法，　空空无所有，</p>
  <p>寂静本无坚，　宜应速了悟。</p>
  <p>“复次，迦叶，若有比丘或余众生，由能成就此第一法求无漏者，应作是言：‘于一切法心无所住。’</p>
  <p>“复次，迦叶，菩萨应为坚固修习。云何坚固？云何修习？言坚固者，谓坚固心、坚固精进。何者名为坚固之心？菩萨念言：‘乃至供养恒河沙佛，然后乃发一念之心而求佛道。次后复经恒河沙劫一佛现世，以发恒河沙等心故，一得人身；以恒河沙等人身闻一句法，智慧光明于阿耨多罗三藐三菩提，作大利益。’应发如是坚固之心。又以种种方便摄佛智慧，种种苦行以为希求，种种苦行摄受佛智，复有如是坚固之心。</p>
  <p>“复次，迦叶，我今为汝宣说譬喻。由此喻故，诸有智人而能解了尔所说义。由是种种难行、苦行能得菩提，于恒河沙劫不应休废。若于恒河沙劫学不休废，则能现证无上菩提。应发如是坚固之心，以为势力，以作策勤，终不舍离阿耨多罗三藐三菩提，复有如是坚固之心。</p>
  <p>“迦叶，若有菩萨发是心者，何以摄受？谓不取处，不取非处。何故不取处、非处耶？若有取于处、非处者，于无上觉则为障碍；以不取于处、非处故，速得无上正等菩提。</p>
  <p>“迦叶，譬如有人，以满三千大千世界珍宝持用布施；若有如是种种经典如来所说，随顺菩提，受持教法，以信安住，所生福聚倍多于彼！</p>
  <p>“迦叶，菩萨复有坚固之心，乃至坚固心亦不可得，是故修行不可休废。言修习者，谓多修行，有几多耶？随有若干多修习法，若起一心不能解了。何以故？彼法不可为表示故。然是最胜修习之法，谓坚固心性。”</p>
  <p>尔时，世尊即说颂曰：</p>
  <p>“无心起心想，　当有大怖畏！</p>
  <p>‘我当成不成，　是事为云何？’</p>
  <p>而常起寻伺，　住在于一边，</p>
  <p>诽谤于正道，　不可得菩提。</p>
  <p>此是懈怠心，　非是菩提相！</p>
  <p>斯人疑一切，　诸佛及声闻，</p>
  <p>不行而希望，　贤圣诸佛法。</p>
  <p>非但由言说，　能成安乐果；</p>
  <p>要有信乐心，　能成广大法！</p>
  <p>亦非唯心量，　能获胜堪任。</p>
  <p>由一法能成，　诸有所作事，</p>
  <p>知其殊胜已，　为佛故应修。</p>
  <p>“复次，迦叶，菩萨以能成就此法，亦不亲近供养诸佛，而自记言：‘我当得作如来应正等觉。’</p>
  <p>“迦叶，在家菩萨有三种修，能于菩提而作利益。何等为三？为一切智故深生爱乐，不堕本业，坚持五戒。具此三支能成六法。何等为六？谓得圣处；不哑，不吃，不聋，不失聪听，身变端严；速得深信；于甚深法不生怖畏；随所闻法，不用功劳而能领解；速得不退。于此六法应当善知，有五障转。何等为五？谓离间语，一切妄语，意乐不成，心怀嫉妒，耽著诸欲。如是五法为障碍转。复有三法应当修行。何等为三？谓常兴心欲出家故；于持戒沙门、婆罗门所尊重恭敬；若非同类说法之者，应远离之。何以故？菩萨不应修学彼法。若修学者如负刍草。何以故？非佛道故。若担负者即为执著，同诸愚痴。是故不应修学彼法。</p>
  <p>“复次，迦叶，菩萨又应受学三法。何等为三？谓常随顺诸佛如来，为他演说勤自修行，于众生所修习慈心。于此三处受已应学。复次，应当亲近三法。何等为三？谓离捶打，不毁他人说云卑贱，于怖畏者施其无畏。应当亲近如是三法。”</p>
  <p>尔时，世尊而说颂曰：</p>
  <p>“不亲下劣人，　见不正直者，</p>
  <p>见已当远离，　犹如避毒蛇。</p>
  <p>不应随学他，　不礼应远离，</p>
  <p>犹如见恶狗，　以生恶趣中；</p>
  <p>有怀执著人，　学之同恶趣。</p>
  <p>闻说胜空法，　应生爱乐心，</p>
  <p>及乐空比丘，　亦应起尊敬。</p>
  <p>增长多闻道，　而生利智心，</p>
  <p>亲近胜菩提，　有情应敬礼。</p>
  <p>疾行受其教，　速生诸善根，</p>
  <p>增长智慧心，　如莲生在水。</p>
  <p>宜多听受法，　所增善速增，</p>
  <p>以增智慧心，　能断于诸漏。</p>
  <p>大威德无畏，　大智大精勤，</p>
  <p>为欲利益他，　自身盛利益。</p>
  <p>在家应舍离，　捶楚打众生，</p>
  <p>发趣求菩提，　于法得不退，</p>
  <p>无病最端正，　人皆爱敬之。</p>
  <p>若修习慈心，　舍离诸恶道，</p>
  <p>三十三天上，　五欲自欢娱。</p>
  <p>从天若命终，　不堕于三恶，</p>
  <p>生处于人世，　种族豪贵家，</p>
  <p>形貌最端严，　人无能毁者。</p>
  <p>天龙所守护，　随法正修行，</p>
  <p>受于胜妙处，　为人所爱重，</p>
  <p>善得安隐眠，　寤亦心安隐。</p>
  <p>以为天拥护，　终无怖畏心，</p>
  <p>此之广大法，　有如是胜相。</p>
  <p>在家或出家，　更有大饶益，</p>
  <p>令发悟忆念，　多人诸善根，</p>
  <p>怖者以施安，　趣向菩提果。</p>
  <p>更不事余天，　唯除一切智，</p>
  <p>是人得正道，　诸智共相应。</p>
  <p>以此诸善根，　舍离三恶趣，</p>
  <p>得智获三明，　善学于三学。</p>
  <p>如所作功德，　如其所礼敬，</p>
  <p>独为众生尊，　人多恭敬礼，</p>
  <p>礼敬如来者，　众中为最上。</p>
  <p>住于在家地，　若发菩提心，</p>
  <p>为彼说法言，　及余汝当听！</p>
  <p>“复次，迦叶，在家菩萨应成三法。何等为三？应离世间嬉戏放逸、互相赠遗，及以选择良日吉辰；应常清洁，离多纳受；复当精进修学多闻。菩萨应成如是三法。复有三法应受修行。何等为三？于说法者不为障碍，应当劝请说法之人，恒燃灯烛。常应作是三种之行。</p>
  <p>“复次，迦叶，有三种法终不应作，若有作者则受女身。何等为三？不应障母听闻正法及见比丘，不应障妻见诸比丘及闻正法，乃至不应于己妻所犯其非路。如是三法终不应作，若有作者便受女身。”</p>
  <p>尔时，世尊而说颂曰：</p>
  <p>“常应以信心，　燃灯烛光曜，</p>
  <p>便获无尘垢，　清净之佛眼，</p>
  <p>由依此眼故，　了诸所知法。</p>
  <p>若能了所知，　以知过去法，</p>
  <p>知现在亦然，　不分别未来，</p>
  <p>无有三种相，　有斯三种相，</p>
  <p>舍离于第三，　相即名无相，</p>
  <p>皆同为一义。</p>
  <p>佛所说诸根，　然法无根本，</p>
  <p>于斯起分别，　便失胜菩提。</p>
  <p>净修佛眼已，　现证一切法，</p>
  <p>此句即菩提，　如上所开示。</p>
  <p>法无有能示，　亦无能毁者，</p>
  <p>诸法如虚空，　是故说开示。</p>
  <p>导师宣此义，　以为在家人，</p>
  <p>常燃灯烛光，　得佛眼明了。</p>
  <p>不断他说法，　释师子之教，</p>
  <p>终不往三涂，　不受生盲果。</p>
  <p>能常劝请他，　宣扬最胜教，</p>
  <p>以此善根力，　转无上法轮。</p>
  <p>若人于母所，　为作法留难，</p>
  <p>受鄙陋女身，　盲伛多众罪，</p>
  <p>不曾睹众色，　亦不少闻声，</p>
  <p>住于幽闇间，　犹如蝙蝠类。</p>
  <p>于妻生妒忌，　与作障法缘，</p>
  <p>从兹速命终，　当为极陋女，</p>
  <p>发黄眼睛绿，　黧黯目盲冥，</p>
  <p>足跛怀毒心，　耳聋多口舌。</p>
  <p>如斯种类处，　速受众恶身，</p>
  <p>常为欲因缘，　丈夫生嫉妒。</p>
  <p>“复次，迦叶，在家菩萨，有三种法所不应作。何等为三？若他施物，设有微少酥、醍醐等，乃至或多难施之物，主若不请不应行施；他欲出家不应留难，未出家者应当劝喻令使出家；见有建立如来塔庙，当助修营，不应缘此取其财物。如是三法，在家菩萨所不应作。”</p>
  <p>尔时，世尊而说颂曰：</p>
  <p>“他施功德财，　不应与非处，</p>
  <p>于重便获罪，　所施不能遮。</p>
  <p>信者诣施前，　合掌俨然立，</p>
  <p>于中人力少，　乐欲给侍僧，</p>
  <p>应随施主言，　助其少人力。</p>
  <p>水浆汤饮等，　及余轻物类，</p>
  <p>无违施主心，　不令他怨恨。</p>
  <p>若有欲出家，　或子或亲属，</p>
  <p>菩萨于是中，　不应作留难。</p>
  <p>愿有情安乐，　愿得证涅槃，</p>
  <p>我胜意乐然，　愿说无上法。</p>
  <p>知其过失已，　不应秽自身，</p>
  <p>勿长夜忧嗟，　为烦恼所染。</p>
  <p>“复次，迦叶，在家菩萨，有三种法不应修行。何等为三？不应贩卖男子、女人，又亦不应与他非药，若有作者不应亲近。”</p>
  <p>尔时，世尊而说颂曰：</p>
  <p>“应离贩卖男，　亦离贩卖女，</p>
  <p>非药勿与他，　若与者应离。</p>
  <p>为苦众生故，　天等所同呵！</p>
  <p>随趣诸方维，　忧箭所中害，</p>
  <p>长夜增忧恼，　众苦逼其身，</p>
  <p>夭寿自销亡，　是故不应作。</p>
  <p>此过及余失，　我悉了其因，</p>
  <p>为诸菩萨等，　略说其少分。</p>
  <p>“复次，迦叶，在家菩萨，有三种法所不应作。何等为三？不应往彼淫女之家，不应亲近诸媒媾者，不住屠杀牛羊等处。如是三法所不应作。”</p>
  <p>尔时，世尊而说颂曰：</p>
  <p>“不至淫女家，　专行秽欲者，</p>
  <p>速致世讥嫌，　亲近下欲故。</p>
  <p>尊者知其往，　便即起嫌诃，</p>
  <p>招疾害其身，　以之令寿尽。</p>
  <p>常不应亲近，　媒媾男女人，</p>
  <p>他娶女为婚，　近之被诽谤。</p>
  <p>亦不应往诣，　诸为屠宰家，</p>
  <p>菩萨胜依人，　皆所不称赞。</p>
  <p>此诸深过患，　如来悉了知，</p>
  <p>为不正行人，　我今如实说。</p>
  <p>世尊所有教，　我弟子能知，</p>
  <p>斯人于佛前，　能诣所行处。</p>
  <p>众生住圣道，　将速至涅槃，</p>
  <p>佛为如是人，　非为恶行说。</p>
  <p>“复次，迦叶，在家菩萨应成三法。何等为三？住在家中，观己身命如客使想；于己施物起积聚想，于未施者如远离我百由旬想；不为妻子作积聚想。在家菩萨，应当成就如是三法。”</p>
  <p>尔时，世尊而说颂曰：</p>
  <p>“常修于死想，　我命速当终；</p>
  <p>于其所积财，　应修取坚实，</p>
  <p>财不为妻子，　亦不为己身，</p>
  <p>速疾得坚牢，　身命及财物。</p>
  <p>殷重求佛道，　不起贡高心，</p>
  <p>若舍饶益门，　常遭诸损害。</p>
  <p>犹如於戏童，　少尝非饱足，</p>
  <p>法味尚轻微，　虽信非堪保！</p>
  <p>修行非猛励，　相去实全遥，</p>
  <p>弘扬若不休，　名为究竟法。</p>
  <p>迦叶我今说，　如斯诸法门，</p>
  <p>人能解了之，　名为一切智。</p>
  <p>以智善观察，　于身生厌离，</p>
  <p>常自正思惟，　想之如对我。</p>
  <p>“复次，迦叶，在家菩萨成就三法，得不退转于阿耨多罗三藐三菩提。何等为三？父母不信，令其住信；父母毁戒，劝令住戒；父母悭贪，劝令住舍。赞叹无上正等菩提，为他说法，是为第一得不退转无上菩提。</p>
  <p>“复次，迦叶，在家菩萨，知可供养、不可供养。可供养者而供养之，若不可者即不供养。然于彼所修习慈心，由成如是第二法故，得不退转无上菩提。</p>
  <p>“复次，迦叶，在家菩萨勤苦积财，不令虚费，无令散失，不浪与他，宜坚举置；而于净戒沙门、婆罗门诸众生所，平等施之；与同法者无所障碍。由成如是第三法故，得不退转无上菩提。”</p>
  <p>尔时，世尊而说颂曰：</p>
  <p>“若在家菩萨，　求无上菩提，</p>
  <p>生三根本慧，　此为最上觉。</p>
  <p>若父及与母，　恶慧无信心，</p>
  <p>劝令生信乐，　令其住胜法。</p>
  <p>悭犯住戒舍，　无慧教令慧，</p>
  <p>亦常劝于是，　为菩提胜法。</p>
  <p>应往于四方，　遍求说法者，</p>
  <p>法施以教人，　由斯增智慧。</p>
  <p>犯戒令住戒，　无信令信心，</p>
  <p>无慧教令慧，　得成不退转。</p>
  <p>若逢慧比丘，　持戒多闻者，</p>
  <p>恭敬亲近之，　数往而咨问，</p>
  <p>在家由此法，　得不退菩提。</p>
  <p>知彼胜德人，　多闻具诸智，</p>
  <p>慧解堪尊重，　可持身肉施，</p>
  <p>此为信心相，　如我前所言。</p>
  <p>无信则不能，　发大菩提意，</p>
  <p>聪明见胜事，　速成深利益。</p>
  <p>于诸殊妙法，　取证不为难，</p>
  <p>知自及与他，　如斯胜饶益，</p>
  <p>与出离相应，　是故增智慧。</p>
  <p>本来恒积集，　所有诸资财，</p>
  <p>为与持戒俱，　共贮当来物。</p>
  <p>是无有异语，　彼亦不虚言，</p>
  <p>勇进坚施成，　当证如来果。</p>
  <p>持戒易共住，　勇健获深慈，</p>
  <p>布施摄众生，　如先后无异。</p>
  <p>清净最上施，　无所有希求，</p>
  <p>若金若与银，　无有不施者。</p>
  <p>勇猛施一切，　宿世所行檀，</p>
  <p>希求无上乘，　甚深最胜位。</p>
  <p>非法而供养，　一切诸天人，</p>
  <p>不如能顺法，　供养一众生。</p>
  <p>勇健为法求，　以法能了法，</p>
  <p>聪明由胜道，　获无上菩提。</p>
  <p>“复次，迦叶，在家菩萨，发阿耨多罗三藐三菩提心已，成就三法，于声闻乘而般涅槃。何等为三？此有一类怖三恶道，于大菩提起重担想，已集善根不专思念，不好善求，为心所害便生苦想。以成如是第一法故，退失菩提，于声闻乘而般涅槃。</p>
  <p>“复次，迦叶，此有一类，于所行施不生喜心，行布施已便生追悔，复不回向佛之智慧。由成如是第二法故，退失菩提，速于声闻乘而般涅槃。</p>
  <p>“复次，迦叶，此有一类，不勤精进专求多闻，以下劣善根速般涅槃。由成如是第三法故，退失菩提，速趣声闻乘而般涅槃。”</p>
  <p>尔时，世尊而说颂曰：</p>
  <p>“发菩提心已，　不正随顺行，</p>
  <p>退失于佛乘，　入于声闻道。</p>
  <p>菩提非不信，　及以懈怠心，</p>
  <p>无智守悭贪，　则为有障碍。</p>
  <p>知恩住净戒，　常乐广行檀，</p>
  <p>菩提不难得。</p>
  <p>由心造诸恶，　心亦善行檀，</p>
  <p>众生心若坚，　当为世间塔。</p>
  <p>若能离三法，　心趣大菩提，</p>
  <p>当为世间尊，　成无上应供。</p>
  <p>“复次，迦叶，在家菩萨，由成三法退失菩提，于独觉乘而般涅槃。何等为三？此有一类，虽已发趣大菩提心，于法悭吝。复有一类，耽著观望，及取世间吉凶之相。复有一类，发菩提心，以懈怠故，不能遍求菩提分法。由成如是三种法故，一一皆能退失菩提，于独觉乘而般涅槃。”</p>
  <p>尔时，世尊而说颂曰：</p>
  <p>“悭吝于正法，　不教诲他人，</p>
  <p>得独觉菩提，　退失无上道。</p>
  <p>由斯二种义，　失利众苦生，</p>
  <p>亲近而修行，　疑惑菩提道。</p>
  <p>思惟大乘法，　就吉以避凶，</p>
  <p>此非正信心，　为佛所弃舍。</p>
  <p>有能专意乐，　坚固向菩提，</p>
  <p>终不礼余尊，　唯除世间塔。</p>
  <p>若有净信心，　不事余天等，</p>
  <p>是为成最上，　号曰天中天。</p>
  <p>若有乐菩提，　不事余天等，</p>
  <p>在在所生中，　色力恒具足。</p>
  <p>“复次，迦叶，在家菩萨，由成三法受身黑闇。何等为三？如来塔所取其灯明，于他诤讼而现瞋恚，于他黑人不预己事横加毁呰。由此三法，其身黑闇。”</p>
  <p>尔时，世尊而说颂曰：</p>
  <p>“塔所燃灯明，　断取是光焰，</p>
  <p>身便为黑闇，　犹如乌毯毛。</p>
  <p>毁呰于黑人，　我白汝身黑，</p>
  <p>由其轻毁他，　受身便黑闇。</p>
  <p>宜善护其语，　业终不败亡，</p>
  <p>随其所造业，　当为彼业器。</p>
  <p>“复次，迦叶，在家菩萨，由成三业生工匠家。何等为三？菩萨自身能持五戒，若有亲属从远而来与酒令饮，或劝他人而令饮酒，即当生彼工匠之家，名第一法。</p>
  <p>“复次，迦叶，在家菩萨自修梵行，和合他人令行秽欲，缘造此业积集成故，而当生彼工匠之家，名第二法。</p>
  <p>“复次，迦叶，菩萨见他精勤读诵，然己家内起作兴功，寻语彼言：‘汝且休废读诵之业，宜时为我营办所成。’以是业缘积集成故，而当生彼工匠之家，名第三法。”</p>
  <p>尔时，世尊而说颂曰：</p>
  <p>“持酒劝他人，　及与诸亲属，</p>
  <p>以成狂饮故，　便为饶语匠。</p>
  <p>不解作刀针，　及余工巧处，</p>
  <p>唯能坐摇手，　炉前鼓槖囊。</p>
  <p>自能修梵行，　为他称赞淫，</p>
  <p>此业异熟时，　当为饶语匠。</p>
  <p>不解作刀针，　不能鼓风槖，</p>
  <p>唯解奋长槌，　砧前而锻铁。</p>
  <p>令他弃舍法，　从兹而命终，</p>
  <p>速生工巧家，　禀识常愚闇。</p>
  <p>初不见囊槖，　亦不见钳槌，</p>
  <p>其业报应然，　悉破坏众器。</p>
  <p>迦叶应防意，　及善护其言，</p>
  <p>永勿教他人，　一切不善法。</p>
  <p>轮回生死苦，　由爱故增生，</p>
  <p>善法可勤修，　应诃诸不善。</p>
  <p>“复次，迦叶，在家菩萨成就三法，当生刹利豪族之家众同分中，颜貌端严，人所爱敬，聪慧巧便，不为懒惰。何等为三？谓睹未曾见沙门、婆罗门，即生信心供养礼敬，言是福田，以清净心，延请供养衣服、饮食、卧具、医药一切所须。在家菩萨成此初法，当生刹利豪族之家众同分中。</p>
  <p>“复次，迦叶，在家菩萨坚住本誓，如说修行，终不妄语。成就如是第二法故，当生刹利豪族之家众同分中。</p>
  <p>“复次，迦叶，在家菩萨，于具戒蕴沙门、婆罗门所，修供养时而能摄受坚固之法。由成如是第三法故，当生刹利豪族之家众同分中。”</p>
  <p>尔时，世尊而说颂曰：</p>
  <p>“诸有智慧等，　见持戒多闻，</p>
  <p>应生欢喜心，　往彼而请命。</p>
  <p>既为请命已，　如法供养之，</p>
  <p>无有厌悔心，　所施无挂碍。</p>
  <p>是取坚牢法，　所为亲近者，</p>
  <p>种种智相应，　于难而速得。</p>
  <p>如斯深信意，　趣向大菩提，</p>
  <p>是智之所行，　佛道非难证。</p>
  <p>恒为上活命，　应受最胜财，</p>
  <p>希求殊妙法，　证无上涅槃。</p>
  <p>当生豪族家，　颜貌甚端严，</p>
  <p>得上妙衣服，　证最上涅槃。</p>
  <p>如佛所称誉，　行于最上乘，</p>
  <p>以佛乘能证，　清凉妙涅槃，</p>
  <p>是为最胜果。　如其所造业，</p>
  <p>获果亦等流，　设经百亿劫，</p>
  <p>是业终无坏。</p>
  <p>“复次，迦叶，在家菩萨成就三法种诸善根，乃至证得无上菩提，终不受于五欲世乐。何等为三？在家菩萨受持五戒，不向他人赞五欲乐；勤修自业，不使女人；及发是心：‘我止亲近一切女人！乃至证得无上菩提，愿我不逢五欲世乐。’由成如是最初法故，乃至菩提不受五欲。</p>
  <p>“复次，迦叶，在家菩萨闻是等经，而生深信求趣涅槃，虽复受持如是等教，隐蔽不行。有能演说及发起者，若人闻已，即当舍离诸恶作处。以此善根得无碍辩，得无著辩。若于现在及命终时，速得见佛，命终之后往生天上，不久证得阿耨多罗三藐三菩提。由成如是第二法故，乃至菩提不受五欲。</p>
  <p>“复次，迦叶，在家菩萨所有善根，悉皆回向无上菩提，不乐色、声、香、味、触、法、财封尊贵，不爱眷属，以无为心无为果报，速证无上正等菩提。由成如是第三法故，乃至菩提不受五欲。”</p>
  <p>尔时，世尊而说颂曰：</p>
  <p>“在家修五戒，　坚守善护持，</p>
  <p>不亲近女人，　于中生厌恶，</p>
  <p>如是等法门，　勤求无厌足。</p>
  <p>所有恶作处，　应速舍离之，</p>
  <p>一切诸善法，　悉回向菩提。</p>
  <p>以此诸善根，　速离于五欲，</p>
  <p>常获胜多闻，　为众生说法，</p>
  <p>发生大慈意，　求无上菩提。</p>
  <p>是故闻此利，　应生贤善心，</p>
  <p>不近于诸欲，　速疾转法轮。”</p>
  <p>尔时，大迦叶白佛言：“世尊，今此经法以何为名？我等今者云何奉持？”</p>
  <p>佛告迦叶：“是经名曰《说三律仪》，亦名《宣说菩萨禁戒》，亦名《同入一切诸法》。”</p>
  <p>佛说此经已，尊者大迦叶及诸大众，一切世间天、人、阿修罗、乾闼婆等，闻佛所说，皆大欢喜，信受奉行。</p>
</body></html>