<!DOCTYPE html>
<html>
<head>
  <meta charset="utf-8"/>
  <meta name="author" content="无/其他"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>略明般若末后一颂赞述</title>
</head>
<body>
  <h1 class="head">略明般若末后一颂赞述</h1>
  <p>义净因译无著菩萨般若颂释讫。详夫大士判其九喻。可谓文致幽深。理义玄简。自非地邻极喜。谁能发此明慧。而西域相承云。无著菩萨昔于睹史多天慈氏尊处。亲受此八十颂。开般若要门。顺瑜伽宗理。明唯识之义。遂令教流印度。若金乌之焰赫扶桑。义阐神州。等玉兔之光浮雪岭。然而能断金刚。西方乃有多释。考其始也此颂最先。即世亲大士躬为其释此。虽神州译讫。而义有阙如。故复亲核谈筵。重详其妙。雅符释意。更译本经。世亲菩萨复为般若七门义释。而那烂陀寺盛传其论。但为义府幽冲寻者莫测。有师子月法师造此论释。复有东印度多闻俗士其名月官。遍检诸家亦为义释。斯等莫不意符三性。不同中观矣。更有别释。而但顺龙猛。不会瑜伽。瑜伽则真有俗无。以三性为本。中观乃真无俗有。寔二谛为先。般若大宗。含斯两意。致使东夏则道分南北。西方乃义隔有空。既识介纲。理无和杂。各准　圣旨诚难乖竞。然而末后一颂云。一切有为法如星翳灯幻。露泡梦电云。应作如是观者。而释文既隐。恐寻者尚昧。辄因二九事喻。聊题十八之作。冀使朝览遂闲。庶罔销神之滞。夜光亲授。长无按剑之惑。然而见等九事。即生死之区寰。大士了如星等。是故处而不著。智不住生津。媲红莲之在潋。悲不居圆寂。若白玉之沉溺。因答无住涅槃。申其九喻云尔。</p>
  <p>论见　观见如星长夜妄执。</p>
  <p class="l-js-5c">见心长夜景　　妄执久冥舒</p>
  <p class="l-js-5c">三心才已发　　两分尽皆除</p>
  <p>喻星　以星喻见夜有明无。</p>
  <p class="l-js-5c">榆星通夜景　　柳色彻明舒</p>
  <p class="l-js-5c">千条光若发　　一旦尽皆除</p>
  <p>论境　道境如翳妄睹空花。</p>
  <p class="l-js-5c">境色无非障　　妄有见尘瑕</p>
  <p class="l-js-5c">但由真智力　　不复睹狂花</p>
  <p>喻翳　以翳喻境元无妄执。</p>
  <p class="l-js-5c">太虚本无障　　净境性亡瑕</p>
  <p class="l-js-5c">但由翳眼力　　遂使见空花</p>
  <p>论识　言识如灯生生不绝。</p>
  <p class="l-js-5c">见起起不已　　妄生生未极</p>
  <p class="l-js-5c">留滞死宫中　　良由依识力</p>
  <p>喻灯　以灯喻识焰焰无穷。</p>
  <p class="l-js-5c">发焰焰不已　　舒光光未极</p>
  <p class="l-js-5c">照灼炳宵中　　良为膏油力</p>
  <p>论界　说界如幻藉业生而会尽。</p>
  <p class="l-js-5c">业功庄处巧　　由惑生众相</p>
  <p class="l-js-5c">所执定非真　　界体全虚妄</p>
  <p>喻幻　以幻喻界假匠起而终无。</p>
  <p class="l-js-5c">幻师方便巧　　假作众形相</p>
  <p class="l-js-5c">鞠体固非真　　所见皆虚妄</p>
  <p>论身　序身如露体不久停。</p>
  <p class="l-js-5c">投躯生巘际　　寄命死河中</p>
  <p class="l-js-5c">镇处飘飖夜　　还如橐龠风</p>
  <p>喻露　以露喻身逢风必落。</p>
  <p class="l-js-5c">圆珠停草际　　渧泪处华中</p>
  <p class="l-js-5c">凄凄动林夜　　索索尽随风</p>
  <p>论受用　陈用如泡待根境识。</p>
  <p class="l-js-5c">寰中根色积　　托此复心行</p>
  <p class="l-js-5c">寔由三触合　　遂令三受生</p>
  <p>喻泡　以泡喻用假渧水风。</p>
  <p class="l-js-5c">池中平水积　　渧坠有风行</p>
  <p class="l-js-5c">但由三事合　　乘使万泡生</p>
  <p>论过　述过如梦由思而起。</p>
  <p class="l-js-5c">过去虽无境　　寻思意尚通</p>
  <p class="l-js-5c">遂令方寸内　　还见九城容</p>
  <p>喻梦　以梦喻过因忆乃生。</p>
  <p class="l-js-5c">处昼多缘境　　良宵记念通</p>
  <p class="l-js-5c">遂令于睡内　　重忆本时容</p>
  <p>论现　谈现如电暂时而有。</p>
  <p class="l-js-5c">万像如电野　　四相等流光</p>
  <p class="l-js-5c">讵知唯一念　　妄计有三常</p>
  <p>喻电　以电喻现[怤-寸+(ㄆ/火)]忽便亡。</p>
  <p class="l-js-5c">震雷鸣四野　　击电动千光</p>
  <p class="l-js-5c">刹那存有念　　即体自无常</p>
  <p>论未　论未如云本识能持其种。</p>
  <p class="l-js-5c">藏识无初结　　波情浪后飞</p>
  <p class="l-js-5c">良由有贪爱　　带种定何疑</p>
  <p>喻云　以云喻未自体必含于润。</p>
  <p class="l-js-5c">叆叇屯云结　　焕烂景风飞</p>
  <p class="l-js-5c">光华如可爱　　含润理无疑</p>
  <p>更以一句收事收喻撮其要义而为一述。</p>
  <p class="l-js-7c">见心智灭如星殄　　惑境真亡若翳除</p>
  <p class="l-js-7c">想起由识如灯焰　　界有藉思同幻车</p>
  <p class="l-js-7c">一身暂显同朝露　　三受忽现等泡虚</p>
  <p class="l-js-7c">忆念过时空梦发　　计执现存奔电舒</p>
  <p class="l-js-7c">既知雨润云中住　　未种常依识藏居</p>
  <p>次下别据三性三身真俗般若。以明观行九喻解九事云。</p>
  <p class="l-js-7c">熟观生界咸如此　　智者应可务真常</p>
  <p class="l-js-5c">真常实不玄　　圆成在目前</p>
  <p class="l-js-7c">觉二体空蛇索尽　　了一非无镜月悬</p>
  <p class="l-js-7c">镜月悬时实无虑　　但作他缘生福处</p>
  <p class="l-js-7c">唯识初心乍有依　　真如后念还无据</p>
  <p class="l-js-5c">无据即般若　　胜俗亡真假</p>
  <p class="l-js-7c">福津如筏捐不捐　　悲智随生舍不舍</p>
</body></html>