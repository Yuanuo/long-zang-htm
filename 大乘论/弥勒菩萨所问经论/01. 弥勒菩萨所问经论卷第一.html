<!DOCTYPE html>
<html>
<head>
  <meta charset="utf-8"/>
  <meta name="author" content="菩提留支/元魏"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>弥勒菩萨所问经论卷第一</title>
</head>
<body>
  <h1 class="head">弥勒菩萨所问经论卷第一</h1>
  <p>如是我闻。一时婆伽婆住王舍城耆阇崛山中。与大比丘众千二百五十人俱。并诸菩萨摩诃萨十千人等。尔时弥勒菩萨摩诃萨即从坐起。偏袒右肩右膝著地。合掌向佛白佛言。世尊。我今欲以少法问于如来应正遍知。不审世尊。听许以不。尔时世尊告弥勒菩萨摩诃萨言。弥勒。随汝心念问于如来应正遍知。我当为汝分别解说令汝心喜。尔时弥勒菩萨摩诃萨白佛言。世尊。如是愿乐欲闻。世尊。诸菩萨摩诃萨毕竟成就几法。不退阿耨多罗三藐三菩提。于胜进法中不退不转。行菩萨行时降伏一切诸魔怨敌。如实知一切法自体相。于诸世间心不疲惓。以心不疲惓故不依他智。速疾成就阿耨多罗三藐三菩提。尔时世尊告弥勒菩萨摩诃萨言。善哉善哉。弥勒。汝今乃能问于如来如是深义佛复告弥勒菩萨摩诃萨言。汝今应当一心谛听。吾当为汝分别解说如是深义。即时弥勒菩萨摩诃萨白佛言。世尊。如是愿乐欲闻。佛复告弥勒菩萨摩诃萨言。弥勒。若诸菩萨摩诃萨毕竟成就八法。不退阿耨多罗三藐三菩提。于胜进法中不退不转。行菩萨行时降伏一切诸魔怨敌。如实知一切法自体相。于诸世间心不疲惓。以心不疲惓故不依他智。速疾成就阿耨多罗三藐三菩提。何等为八。弥勒。所谓诸菩萨摩诃萨成就深心。成就行心。成就舍心。成就善知回向方便心。成就大慈心。成就大悲心。成就善知方便。成就般若波罗蜜。弥勒。云何诸菩萨摩诃萨成就深心弥勒。若诸菩萨摩诃萨闻赞叹佛及毁呰佛。其心毕竟于阿耨多罗三藐三菩提坚固不动。闻赞叹法及毁呰法。其心毕竟于阿耨多罗三藐三菩提坚固不动闻赞叹僧及毁呰僧。其心毕竟于阿耨多罗三藐三菩提坚固不动。弥勒。如是诸菩萨摩诃萨毕竟成就深心。弥勒。云何诸菩萨摩诃萨成就行心。弥勒。若诸菩萨摩诃萨远离杀生。远离偷盗。远离邪淫。远离妄语。远离两舌。远离恶口。远离绮语。弥勒。如是诸菩萨摩诃萨毕竟成就行心。弥勒。云何诸菩萨摩诃萨成就舍心。弥勒。若诸菩萨摩诃萨是能舍主。是能施主。施诸沙门及婆罗门贫穷乞丐下贱人等。衣食卧具随病汤药所须之物。弥勒。如是诸菩萨摩诃萨毕竟成就舍心。弥勒。云何诸菩萨摩诃萨成就善知回向方便心。弥勒。若诸菩萨摩诃萨所修善根。谓身口意业。皆悉回向阿耨多罗三藐三菩提。弥勒。如是诸菩萨摩诃萨毕竟成就。善知回向方便心。弥勒。云何诸菩萨摩诃萨成就大慈心。弥勒。若诸菩萨摩诃萨毕竟成就大慈身业。毕竟成就大慈口业。毕竟成就大慈意业。弥勒。如是诸菩萨摩诃萨毕竟成就大慈心。弥勒。云何诸菩萨摩诃萨成就大悲心。弥勒。若诸菩萨摩诃萨毕竟成就不可讥呵身业。毕竟成就不可讥呵口业。毕竟成就不可讥呵意业。弥勒。如是诸菩萨摩诃萨毕竟成就大悲心。弥勒。云何诸菩萨摩诃萨成就善知方便。弥勒。若诸菩萨摩诃萨善知世谛。善知第一义谛。善知二谛。弥勒。如是诸菩萨摩诃萨毕竟成就善知方便。</p>
  <p>弥勒。云何诸菩萨摩诃萨成就般若波罗蜜。弥勒。若诸菩萨摩诃萨如是觉知。依此法有此法。依此法生此法。所谓无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。如是唯有大苦聚集。弥勒。此法无故此法无。此法灭故此法灭。所谓无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。如是唯有大苦聚集灭。弥勒。如是诸菩萨摩诃萨毕竟成就般若波罗蜜。弥勒。是名诸菩萨摩诃萨毕竟成就八法。不退阿耨多罗三藐三菩提。于胜进法中不退不转。行菩萨行时降伏一切诸魔怨敌。如实知一切法自体相。于诸世间心不疲惓。以心不疲惓故不依他智。速疾成就阿耨多罗三藐三菩提。</p>
  <p>佛说此经已。弥勒菩萨摩诃萨。及余诸菩萨摩诃萨。比丘比丘尼。优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。一切大众闻佛所说。皆大欢喜。信受奉行。</p>
  <h2>弥勒菩萨摩诃萨所问经论</h2>
  <p>归命弥勒世尊。问曰。何故如来说此修多罗。答曰。舍等四句示现施戒修行相三种功德。是菩萨外道声闻辟支佛共法。深心等四句示现即彼四法唯菩萨行。不与外道声闻辟支佛共。是故如来说此修多罗。布施示现施功德。远离杀生等示现戒功德。慈悲等二句示现修行功德。此义云何有外道凡夫离善知识不闻正法不善思惟不如说行故。妄执常见等能集业因。诸结使等相依有力增长世间因故。坚著妄执决定成就世间因故。离实谛见故无利益他心故。贪著世乐故。彼诸外道虽有施等善根种子。以疑悔故。爱水润识。住五取阴地。无明土覆时节和合能生识牙。次第增长成世间果。又声闻辟支佛人亲近善知识。从已度生死海欲度生死海人。闻说世间过患复自少见。厌世间苦乐涅槃乐。欲舍世间追求出道。虽不取施等功德。而亦不离施等功德。能伏烦恼得上胜法。以是义故。虽复修集施等善法。以无四法故。不得大菩提。又菩萨人毕竟具足成就八法建立大事。荷负重担亲近真善知识。深见世间过患。知涅槃寂静。为众生故不厌世间苦。初发菩提心不失因故。深心成就。舍自身乐为利益众生故。修行施等功德回向大菩提。依方便力增长微少施等功德。能护自身不堕声闻辟支佛地。以究竟成就般若波罗蜜故。能清净施等功德。令住菩萨道。示现深心等四句。能摄取施等四句。为菩萨不同法能得一切种智。是故如来说此修多罗。</p>
  <p>问曰。复以何义如来说此修多罗。答曰。为遮无因颠倒因随顺正因果。是故如来说此修多罗。此义云何。言不退阿耨多罗三藐三菩提者。以深心成就故。此明何义。以诸菩萨摩诃萨见法界时即得永离菩提心障。谓身见等一切烦恼。出过声闻辟支佛地入菩萨位。起于初地菩提之心不失因故。证得深心。是故名为不退。阿耨多罗三藐三菩提。又言不转者。以证胜法故。此明何义。以成就施行故。此复何义。以起无损害心根本业道。摄取上上胜行。是故不转离根本业道修行施等行一切处不退。以是义故名为不转。又言行菩萨行时降伏一切诸魔怨敌者。以善知回向方便心成就故。此明何义。略说四魔。谓烦恼魔阴魔死魔及以天魔。唯烦恼魔以为根本。依烦恼魔有余三魔。何以故。以诸凡夫烦恼缠心依此烦恼所缠之心。乐于世间求彼处乐。布施等法回向天道。以此义故为彼阴魔死魔所缠系属天魔。是故菩萨断身见等一切烦恼。复能远离不活等畏。舍自身乐为欲利益诸众生故。修集慈悲布施等行善根功德。皆悉回向萨婆若智。远离一切诸魔恶道。是故名为行菩萨行时降伏一切诸魔怨敌。又言于诸世间心不疲惓者。以大慈大悲心成就故。此明何义。以诸菩萨摩诃萨常为世间一切众生愚箭所射心受苦恼。以大慈大悲心成就故。见众生利即是己利。是故大慈大悲心生。则能利益一切众生。是故名为于诸世间心不疲惓。又言如实知一切法自体相者。以方便成就故。此明何义。以知诸法自相同相故。此复何义。以诸菩萨善知世谛善知第一义谛方便。是故不著有无二边。此明何义。菩萨虽见识境界事。而先已观察识境界事。何以故。以常不舍第一义谛深心力故。是故不堕著有边见。虽常不舍第一义谛而常善知世谛之事。何以故。以常明见诸有为行不舍世间心念言说故。是故不堕著无边见。以能善知此二种义是故名为如实知一切法自体相。又言以心不疲惓故不依他智速疾成就阿耨多罗三藐三菩提者。以般若波罗蜜成就故。此明何义。以诸菩萨摩诃萨般若观察有为法故。此复何义。菩萨观察诸有为行。无人无众生无主无自在。迭共相因增长有力。依于本业造一切业。犹如幻师所作幻人。往来跳踯种种技术无疲惓者。是故名为以心不疲惓故。又心不疲惓者。以离众生相故。此明何义。有为诸行一切无实。唯有种种诸业使行他力相依故。能成就有为诸行。是故菩萨知有为法实无神我。而不依他智随所修行。皆以毗离耶波罗蜜增长成办。速疾成就阿耨多罗三藐三菩提。以诸菩萨摩诃萨求萨婆若。示现远离无因颠倒因。随顺正因果。是故如来说此修多罗。问曰。复以何义如来说此修多罗。答曰。依不定聚菩萨求定聚故。成就何等行。得入正定聚。示现彼菩萨入正定聚修正因行。是故如来说此修多罗。此义云何。菩萨未证初地正位。虽无量劫习集善根。而未能得不退转位。未得毕竟无怖畏处。心未安隐。常为世间苦恼所逼。未得菩提心根本慈悲心力。未得增上力故。以世间道智观察十二因缘。如实观有为行以依世间道。观寂静法界求大涅槃无方便智故。堕声闻辟支佛地。若堕声闻辟支佛地有三种失。何等为三。一者退失一切大乘善根种子。二者退失能与一切众生乐因。三者退失萨婆若智。以是义故如来经中说言。迦叶。譬如一切世间天人。虽复修治伪琉璃珠。而彼伪珠终不能作真琉璃宝。如是迦叶。一切声闻修戒定慧。及头陀等一切功德。终不能得坐于道场成阿耨多罗三藐三菩提。迦叶。譬如修治大毗琉璃。随意能得无量百千万亿珍宝。如是迦叶。修菩萨行故能出生一切声闻辟支佛等及以人天。依此义故如来宝积经中说。菩萨有四种非善知识。何等为四。一者求声闻人但欲自度。二者求缘觉人喜乐小事。三者读外经典路伽耶等。四者习学一切文辞严饰。所有亲近此四种者。但增世利不增法利。</p>
  <p>复有经中大德迦叶白文殊师利。有五逆人能发阿耨多罗三藐三菩提心。修诸功德证大菩提。而罗汉不能。譬如根败之人于五欲境界无所能为无所增益。如是声闻辟支佛人离诸结使。于一切佛法无所能为无所增益。无如是观察佛法力。是故文殊师利。一切凡夫报如来恩非声闻也。何以故。凡夫之人闻佛功德。为不断绝三宝种故。能发阿耨多罗三藐三菩提心。声闻之人虽复终身闻诸佛法十力四无畏等。而不能发阿耨多罗三藐三菩提心。又般若波罗蜜经中说。诸天子。未发阿耨多罗三藐三菩提心者。彼人应发大菩提心。已入声闻辟支佛位。不能复发阿耨多罗三藐三菩提心。何以故。一切声闻辟支佛等断生死流。不能数数受生世间。发阿耨多罗三藐三菩提心诸菩萨摩诃萨。于初地中见实谛故。发阿耨多罗三藐三菩提心。不失因故摄得深心。以般若波罗蜜如实摄取修戒行等。不著身命唯为利益众生。修行彼时名为不退转菩萨。应知。是故如来十地修多罗中说。菩萨生如是心。即时过凡夫地入菩萨位。生在佛家种姓尊贵。无可讥嫌过一切世间道。善住菩萨法中。善住菩萨正处。入三世平等真如法中。如来种中毕定究竟阿耨多罗三藐三菩提。菩萨住如是法。名住菩萨欢喜地。以不动法故过五怖畏。所谓不活畏。恶名畏。死畏堕恶道畏。大众威德畏。彼皆远离。何以故。是诸菩萨离我等相故。过凡夫地者彼过有九种。应知。入菩萨位者位过。初成出世间心如始住胎相似法故。生在佛家者家过。以依方便般若生家生相似法故。种姓尊贵无可讥嫌者种姓过。以大乘行生子相似法故。过一切世间道者出过。以世间道不能摄取出道生相似法故。入出世间道者入过。以出世间道摄取入道生相似法故。善住菩萨法中者身过。以大悲为体。于作他事即是己事。自身体相似法故。善住菩萨正处者处过。不舍世间方便不染善巧正住生住处相似法故。入三世平等真如法中者业过。顺空圣智生命相似法故。如来种中决定究竟阿耨多罗三藐三菩提者毕竟过。佛种不断究竟涅槃道成就相似法故。如是示现凡夫生菩萨生入胎不相似。以有染无染故。如是次第家不相似。种姓不相似。出不相似。入不相似。身不相似。处不相似。生业不相似。成就不相似。如是尊者婆薮盘豆说毕竟成就心。有余论师更异法释。偈言。</p>
  <p class="l-js-5c">菩萨摩诃萨　　以生何等心</p>
  <p class="l-js-5c">见世间虚妄　　佛说彼初心</p>
  <p>此明何义。见世间虚妄者。以一切世间唯因缘生无有实体。如尊者龙树菩萨偈言。</p>
  <p class="l-js-5c">因缘和合生　　彼法无实体</p>
  <p class="l-js-5c">若无实体者　　云何名有法</p>
  <p>圣者无尽意菩萨摩诃萨无尽经中说。观察因缘方便智。知一切法依因依缘和合而生。若一切法依因依缘依和合生。彼法不依我人众生寿命。若法非我非人寿命。彼法不可数为过去现在未来。菩萨若能如是观察。是名菩萨摩诃萨观察因缘和合方便智。不依我者。此义云何。以依种种因缘法生。不依我生。以无实我体故。如众缘生火。火体有热。热无实体。而因缘和合名火有热。如是不离身根知外更有实我。以无实体故。无实体者。为同虚空。为同有为。若同虚空即是无物。若同有为即是无常。我人众生寿命等者。为可化众生种种名说非有实我。又如经中。大海慧菩萨为圣者大悲思梵。说成就一切佛。法问答品中偈言。</p>
  <p class="l-js-5c">诸法因缘生　　彼法无实体</p>
  <p class="l-js-5c">法若实无体　　彼法实不生</p>
  <p class="l-js-5c">菩萨知众生　　如是无实际</p>
  <p class="l-js-5c">依彼实际智　　知诸法虚实</p>
  <p>以是义故。菩萨知一切法因缘和合而生。众生无其实体。若如是者。一切世间心识皆是虚妄分别。彼菩萨心于一切法实际平等无碍智行即是初心。是故名为初发阿耨多罗三藐三菩提心。是故偈言。</p>
  <p class="l-js-5c">彼不见凡地　　以彼体空故</p>
  <p class="l-js-5c">是故诸佛说　　过彼凡夫地</p>
  <p class="l-js-5c">远离圣人法　　染著身见等</p>
  <p class="l-js-5c">住五欲资生　　故名凡夫人</p>
  <p>此明何义。地者彼处生凡人。是名凡夫地。此是三界中烦恼所缚处。依止烦恼生。是名凡夫地。是故彼初心见三界皆空。不起一法相。以其不起一法相故。则不愿乐一切处生。除慈悲心为欲教化诸众生故。而常观察寂静法体。以是义故。说彼菩萨过凡夫地。是故偈言。</p>
  <p class="l-js-5c">法体无故空　　空故无所作</p>
  <p class="l-js-5c">离一切相故　　智者无所求</p>
  <p>入菩萨位者。偈言。</p>
  <p class="l-js-5c">即空名菩提　　佛说烦恼病</p>
  <p class="l-js-5c">堕辟支佛地　　及取声闻位</p>
  <p>即空名菩提者。如实觉知众生虚空名为菩提。是故圣者无尽意菩萨四念处说。诸菩萨摩诃萨修法观时。若见一切法离空无相无愿无行无生无起。及离十二因缘者。不名如实觉。若不见少法离空无相无愿无行无生无起。及离十二因缘。菩萨若能如是觉知一切众生无其实体。是名如实觉。是故偈言。即空名菩提故。若初地菩萨觉知一切诸众生。空弃舍利益一切众生。而取声闻辟支佛位。是则名为初地菩萨所治烦恼。是故偈言。佛说烦恼病堕辟支佛地及取声闻位故。又复偈言。</p>
  <p class="l-js-5c">知空离二边　　无二染涅槃</p>
  <p class="l-js-5c">以无涅槃染　　佛说菩萨位</p>
  <p>知空离二边者。此义云何。如如来法印经中说。舍利弗言。无差别法者。即名为空。舍利弗言。世尊。所言空者此言何谓。佛告舍利弗。所言空者非可说非不可说。若非可说非不可说彼不可表。若不可表彼非世间非出世间。以非世间非出世间故说名为空。若能如是了知空者名离二边。菩萨若离彼二边者。不堕烦恼不取声闻辟支佛等二种涅槃。佛说烦恼病者取异地相故。取异地相者。谓取声闻辟支佛等异地相故。亦名弃舍利益众生。以取无为涅槃乐故。又以妨于佛菩提故。复有异义。无烦恼病者。离烦恼病故。以其不取二乘涅槃。依本愿力不舍利益诸众生故。若如是者无二乘病无烦恼病。如实修行一切法空。是名诸菩萨摩诃萨入菩萨位。以能远离一切烦恼远离一切对治法故。如是菩萨以无二行依本愿力不舍利益诸众生故。不堕声闻辟支佛地。不为世间烦恼所染。此是菩萨摩诃萨等最难胜事。以虽不见一切众生而为众生修行诸行。如是之事不可思议。一切世间不能觉知。第一希有一切声闻辟支佛等所不能见。以此义故。龙树菩萨摩诃萨集菩提功德论中说偈言。</p>
  <p class="l-js-5c">此最希有事　　第一不思议</p>
  <p class="l-js-5c">菩萨为行行　　而不见众生</p>
  <p>如来亦说为欲赞叹诸菩萨摩诃萨如实希有功德。如经中说。菩萨摩诃萨有四种真实功德。何等为四。一者能信解空亦信因果。二者知一切法无有吾我。而于众生起大悲心。三者深乐涅槃而游生死。四者所作施行皆为众生不求果报若如是者即生在佛家。是故偈言。</p>
  <p class="l-js-5c">菩萨摩诃萨　　以离诸烦恼</p>
  <p class="l-js-5c">则证菩萨位　　是故生佛家</p>
  <p>此明何义。又佛家者行何等法生如来家。谓离烦恼故。解空行故。知自位故。又作利益众生行故。不迷失行故。得如是法名为菩萨摩诃萨生在佛家。此明何义。偈言。</p>
  <p class="l-js-5c">佛说如来家　　谓方便般若</p>
  <p class="l-js-5c">菩萨生是家　　是故不可嫌</p>
  <p>此义云何。言方便者略说不舍一切众生。言般若者。所谓不取一切诸法。此二种法是诸佛家。是故菩萨摩诃萨依方便般若生。以为方便般若二法之所摄故。菩萨摩诃萨为欲利益一切众生生在世间。而实不依烦恼业生。若如是者。菩萨摩诃萨不可讥嫌。一切天等可呵之法皆悉远离。生佛胜家。以是义故。种姓尊贵不可讥嫌。是故如来修多罗中。为婆罗门而说偈言。</p>
  <p class="l-js-5c">天人乾闼婆　　龙夜叉众鸟</p>
  <p class="l-js-5c">如是等诸业　　皆悉已灭尽</p>
  <p class="l-js-5c">彼漏散灭尽　　如莲华不染</p>
  <p class="l-js-5c">若能如是知　　不染著诸欲</p>
  <p>如是菩萨摩诃萨是名真佛子。非天等异子。是故偈言。</p>
  <p class="l-js-5c">菩萨知实际　　及修波罗蜜</p>
  <p class="l-js-5c">以得无漏道　　故出过世间</p>
  <p>菩萨知实际者。此明何义。明一切法皆悉寂静。是故如来而说偈言。</p>
  <p class="l-js-5c">一切法无体　　以实无诸事</p>
  <p class="l-js-5c">不生不灭故　　得名为实际</p>
  <p>如是般若波罗蜜知一切诸法无体真实际。以般若波罗蜜知断道行。五波罗蜜知方便功德道。如是菩萨摩诃萨以此功德智慧能成佛菩提。能尽诸烦恼。能利益众生。又修诸波罗蜜亦知如实际。云何知。不见施者受者财物三种法故。修行清净诸波罗蜜。菩萨如是修行实际。是故无漏。以无漏故出过一切诸世间道。是故偈言。</p>
  <p class="l-js-5c">分别世间行　　烦恼稠林中</p>
  <p class="l-js-5c">取出世间位　　是入出世道</p>
  <p>分别世间行者。略有二种分别。一者实分别。谓色是可见相。如是等。二者胜分别。即彼色中青黄赤白等。世间者。即五阴烦恼。稠林者。深崄黑闇恐怖可畏。不可观察难见难知。如是菩萨摩诃萨观察自体分别胜分别五阴分别。如向所说事中不著。作是思惟。我当云何令众生解。是故偈言。</p>
  <p class="l-js-5c">如实知诸法　　实胜阴一二</p>
  <p class="l-js-5c">不见众生事　　云何化众生</p>
  <p class="l-js-5c">菩萨摩诃萨　　修行无漏智</p>
  <p class="l-js-5c">及以功德行　　趣于出世道</p>
  <p>是故菩萨入出世间道。问曰。云何善住菩萨法中。答曰。偈言。</p>
  <p class="l-js-5c">入菩萨诸地　　安住己法中</p>
  <p class="l-js-5c">依通及自在　　化一切众生</p>
  <p>入菩萨诸地者。如下经言。善知地地转行故。化一切众生者。如下经言。得百三昧乃至无量百千万亿那由他劫不可数知故。得自在者。如说种种功德何等时何等法何等自在何等成就事何等行。得诸自在不退一切佛法种子义成就一切佛法故。言善住菩萨法中。问曰。云何善住菩萨正处。答曰。偈言。</p>
  <p class="l-js-5c">一时诸佛边　　闻持思修说</p>
  <p class="l-js-5c">行解义成就　　正觉供养等</p>
  <p class="l-js-5c">菩萨摩诃萨　　修行如是法</p>
  <p class="l-js-5c">是名为安住　　菩萨正处中</p>
  <p>是故经言善住菩萨正处。问曰。云何入三世平等真如法中。答曰。偈言。</p>
  <p class="l-js-5c">知诸佛菩提　　及佛菩萨行</p>
  <p class="l-js-5c">知佛三世空　　是名善意入</p>
  <p>此义云何。谓知一切三世诸佛法身平等。又复能知一切诸佛依色身故。修行一切佛菩萨行。及知一切过去未来现在诸法。皆从因缘和合而生无其实体。善意入者。如向所说三世诸法平等无二。如实而知一味等味不破坏入。是故经言。入三世平等真如法中。问曰。云何如来种中毕定究竟阿耨多罗三藐三菩提。答曰。偈言。</p>
  <p class="l-js-5c">菩萨净烦恼　　及净众生心</p>
  <p class="l-js-5c">具足大慈悲　　毕定成菩提</p>
  <p>菩萨净烦恼者。此义云何以初地所治身见等烦恼。于见道时中皆悉远离故。彼见道中远离烦恼。如向所说。见一切法三世平等。如实中说。及净众生心者如下经言于一念顷教化百众生。乃至若以愿力自在胜上。如是等。依教化力清净诸烦恼故。得故下经言。是故我当先住善法。亦令他人住于善法。何以故。若人自不行善不具善行。为他说法令住善法。无有是处以得大慈大悲心故。是故上经言。是心以大悲为首。是故菩萨自净烦恼净众生心具大慈悲。名为毕竟得阿耨多罗三藐三菩提。以毕定进趣大菩提故。偈言。</p>
  <p class="l-js-5c">佛子金刚藏　　说十法初心</p>
  <p class="l-js-5c">即名佛菩提　　毕成佛道故</p>
  <p>此义云何。以圣者金刚藏菩萨摩诃萨。说此十种法为菩萨初地无漏菩提心。即此十种心名为佛菩提故。言毕竟阿耨多罗三藐三菩提。又偈言。</p>
  <p class="l-js-5c">譬如好种子　　能生茎叶等</p>
  <p class="l-js-5c">如是菩提心　　不异诸佛法</p>
  <p>此义云何。以初证法心于一切佛法以为种子。以初地法与一切佛法。以为因故。又偈言。</p>
  <p class="l-js-5c">初地心增长　　佛说为诸地</p>
  <p class="l-js-5c">最妙胜菩萨　　说初月为喻</p>
  <p>此明何义。如文殊师利问菩提经中。说偈言。</p>
  <p class="l-js-5c">譬如月初生　　增长即满月</p>
  <p class="l-js-5c">如是欢喜地　　增长即是佛</p>
  <p>如是十句义。余论师异释应知。是故如来为不定聚菩萨求定聚故。说此修多罗。</p>
</body></html>