<!DOCTYPE html>
<html>
<head>
  <meta charset="utf-8"/>
  <meta name="author" content="世亲菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>唯识三十论</title>
</head>
<body>
  <h1 class="head">唯识三十论</h1>
  <p>护法等菩萨。约此三十颂造成唯识。今略标所以。谓此三十颂中。初二十四行颂明唯识相。次一行颂明唯识性。后五行颂明唯识行位。就二十四行颂中。初一行半略辩唯识相。次二十二行半广辩唯识相。谓外问言。若唯有识。云何世间及诸圣教说有我法。举颂詶答颂曰。</p>
  <p class="l-js-5c">由假说我法　　有种种相转</p>
  <p class="l-js-5c">彼依识所变　　此能变唯三</p>
  <p class="l-js-5c">谓异熟思量　　及了别境识</p>
  <p>次二十二行半广辩唯识相者。由前颂文略标三能变。今广明三变相。且初能变其相云何。颂曰。</p>
  <p class="l-js-5c">初阿赖耶识　　异熟一切种</p>
  <p class="l-js-5c">不可知执受　　处了常与触</p>
  <p class="l-js-5c">作意受想思　　相应唯舍受</p>
  <p class="l-js-5c">是无覆无记　　触等亦如是</p>
  <p class="l-js-5c">恒转如瀑流　　阿罗汉位舍</p>
  <p>已说初能变。第二能变其相云何。颂曰。</p>
  <p class="l-js-5c">次第二能变　　是识名末那</p>
  <p class="l-js-5c">依彼转缘彼　　思量为性相</p>
  <p class="l-js-5c">四烦恼常俱　　谓我痴我见</p>
  <p class="l-js-5c">并我慢我爱　　及余触等俱</p>
  <p class="l-js-5c">有覆无记摄　　随所生所系</p>
  <p class="l-js-5c">阿罗汉灭定　　出世道无有</p>
  <p>如是已说第二能变。第三能变其相云何。颂曰。</p>
  <p class="l-js-5c">次第三能变　　差别有六种</p>
  <p class="l-js-5c">了境为性相　　善不善俱非</p>
  <p class="l-js-5c">此心所遍行　　别境善烦恼</p>
  <p class="l-js-5c">随烦恼不定　　皆三受相应</p>
  <p class="l-js-5c">初遍行触等　　次别境谓欲</p>
  <p class="l-js-5c">胜解念定慧　　所缘事不同</p>
  <p class="l-js-5c">善谓信惭愧　　无贪等三根</p>
  <p class="l-js-5c">勤安不放逸　　行舍及不害</p>
  <p class="l-js-5c">烦恼谓贪嗔　　痴慢疑恶见</p>
  <p class="l-js-5c">随烦恼谓忿　　恨覆恼嫉悭</p>
  <p class="l-js-5c">诳谄与害憍　　无惭及无愧</p>
  <p class="l-js-5c">掉举与惛沈　　不信并懈怠</p>
  <p class="l-js-5c">放逸及失念　　散乱不正知</p>
  <p class="l-js-5c">不定谓悔眠　　寻伺二各二</p>
  <p>已说六识心所相应。云何应知现起分位。颂曰。</p>
  <p class="l-js-5c">依止根本识　　五识随缘现</p>
  <p class="l-js-5c">或俱或不俱　　如涛波依水</p>
  <p class="l-js-5c">意识常现起　　除生无想天</p>
  <p class="l-js-5c">及无心二定　　睡眠与闷绝</p>
  <p>已广分别三能变相为自所变。二分所依云何应知依识所变假说我法非别实有。由斯一切唯有识耶。颂曰。</p>
  <p class="l-js-5c">是诸识转变　　分别所分别</p>
  <p class="l-js-5c">由此彼皆无　　故一切唯识</p>
  <p>若唯有识都无外缘。由何而生。种种分别。颂曰。</p>
  <p class="l-js-5c">由一切种识　　如是如是变</p>
  <p class="l-js-5c">以展转力故　　彼彼分别生</p>
  <p>虽有内识而无外缘。由何有情生死相续。颂曰。</p>
  <p class="l-js-5c">由诸业习气　　二取习气俱</p>
  <p class="l-js-5c">前异熟既尽　　复生余异熟</p>
  <p>若唯有识。何故世尊处处经中说有三性。应知三性亦不离识。所以者何。颂曰。</p>
  <p class="l-js-5c">由彼彼遍计　　遍计种种物</p>
  <p class="l-js-5c">此遍计所执　　自性无所有</p>
  <p class="l-js-5c">依他起自性　　分别缘所生</p>
  <p class="l-js-5c">圆成实于彼　　常远离前性</p>
  <p class="l-js-5c">故此与依他　　非异非不异</p>
  <p class="l-js-5c">如无常等性　　非不见此彼</p>
  <p>若有三性。如何世尊说一切法皆无自性。颂曰。</p>
  <p class="l-js-5c">即依此三性　　立彼三无性</p>
  <p class="l-js-5c">故佛密意说　　一切法无性</p>
  <p class="l-js-5c">初即相无性　　次无自然性</p>
  <p class="l-js-5c">后由远离前　　所执我法性</p>
  <p class="l-js-5c">此诸法胜义　　亦即是真如</p>
  <p class="l-js-5c">常如其性故　　即唯识实性</p>
  <p>后五行颂明唯识行位者。论曰。如是所成唯识性相。谁依几位如何悟入。谓具大乘二种种性。一本性种性。谓无始来依附本识法尔。所得无漏法因。二谓习所成种性。谓闻法界等流法已。闻所成等熏习所成。具此二性方能悟入。何谓五位。一资粮位。谓修大乘顺解脱分。依识性相能深信解。其相云何。颂曰。</p>
  <p class="l-js-5c">乃至未起识　　求住唯识性</p>
  <p class="l-js-5c">于二取随眠　　犹未能伏灭</p>
  <p>二加行位。谓修大乘顺决择分。在加行位能渐伏除所取能取。其相云何。</p>
  <p class="l-js-5c">现前立少物　　谓是唯识性</p>
  <p class="l-js-5c">以有所得故　　非实住唯识</p>
  <p>三通达位。谓诸菩萨所住见道。在通达位如实通达。其相云何。</p>
  <p class="l-js-5c">若时于所缘　　智都无所得</p>
  <p class="l-js-5c">尔时住唯识　　离二取相故</p>
  <p>四修习位。谓诸菩萨所住修道。修习位中如实见理数数修习。其相云何。</p>
  <p class="l-js-5c">无得不思议　　是出世间智</p>
  <p class="l-js-5c">舍二粗重故　　便证得转依</p>
  <p>五究竟位。谓住无上正等菩提。出障圆明能尽未来化有情类。其相云何。</p>
  <p class="l-js-5c">此即无漏界　　不思议善常</p>
  <p class="l-js-5c">安乐解脱身　　大牟尼名法</p>
</body></html>