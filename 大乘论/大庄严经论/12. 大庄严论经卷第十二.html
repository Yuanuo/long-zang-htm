<!DOCTYPE html>
<html>
<head>
  <meta charset="utf-8"/>
  <meta name="author" content="马鸣菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>大庄严论经卷第十二</title>
</head>
<body>
  <h1 class="head">大庄严论经卷第十二</h1>
  <h2>（六四）</h2>
  <p>复次佛法难闻。如来往昔为菩萨时。不惜身命以求于法。是故应当勤心听法。我昔曾闻鸽缘譬喻。有邪见师为释提桓因说颠倒法。彼外道师非有真智。自称为一切智。说言无阿耨多罗三藐三菩提。尔时帝释闻是语已。心怀不悦极生忧愁。尔时帝释见诸世间。有苦行者尽到其所推求一切智。如帝释问经中偈说。</p>
  <p class="l-js-5c">我今意欲求　　不能得满足</p>
  <p class="l-js-5c">昼夜怀疑惑　　莫识是与非</p>
  <p class="l-js-5c">我于久远来　　恒思广推求</p>
  <p class="l-js-5c">不知大真济　　今为何所在</p>
  <p>毗首羯磨白帝释言。处于天上不应忧愁。世间拘尸国王名曰尸毗。精勤苦行求三藐三菩提。智者观已。是王不久必当成佛可往亲近。帝释答言。彼之所作不移动耶。即说偈言。</p>
  <p class="l-js-5c">犹如鱼生子　　虽多成者少</p>
  <p class="l-js-5c">又如庵罗果　　生熟亦难别</p>
  <p class="l-js-5c">菩萨亦如是　　发心者甚多</p>
  <p class="l-js-5c">成就者极少　　若作难苦行</p>
  <p class="l-js-5c">而不退转者　　可说决定得</p>
  <p class="l-js-5c">欲知菩萨者　　执心必坚固</p>
  <p>毗首羯磨言。我等今当而往试看。若实不动当修供养。尔时帝释为欲观察菩萨心故自化作鹰。语毗首羯磨。汝化作鸽。时毗首羯磨即化作鸽。身如空青眼如赤珠。向帝释所。尔时帝释生怜愍心语毗首羯磨。我等云何于菩萨所而生逼触。为彼尸毗王作苦恼事。虽复受苦如炼好宝数试知真。试宝之法断截屈折火烧椎打。乃始知真。尔时化鸽为鹰所逐。鸽现恐怖。于大众前来入尸毗王腋下。其色青绿如莲花叶。其光赫奕如黑云中虹。嘴白严丽。诸人皆生希有之想。即说偈言。</p>
  <p class="l-js-5c">有实慈悲心　　众生皆体信</p>
  <p class="l-js-5c">如似日暗时　　趣于自己巢</p>
  <p class="l-js-5c">化鹰作是言　　愿王归我食</p>
  <p>尔时大王闻鹰语已。又见彼鸽极怀恐怖。即说偈言。</p>
  <p class="l-js-5c">彼鸽畏鹰故　　连翩来归我</p>
  <p class="l-js-5c">虽口不能言　　怖泣泪盈目</p>
  <p class="l-js-5c">是故于今者　　宜应加救护</p>
  <p>尔时大王安慰鸽故。复说偈言。</p>
  <p class="l-js-5c">汝莫生惊怖　　终不令汝死</p>
  <p class="l-js-5c">但使吾身存　　必当救于汝</p>
  <p class="l-js-5c">岂独救护汝　　并护诸众生</p>
  <p class="l-js-5c">我为一切故　　而作役力者</p>
  <p class="l-js-5c">如受国人雇　　六分输我一</p>
  <p class="l-js-5c">我今于一切　　即是客作人</p>
  <p class="l-js-5c">要当作守护　　不令有苦厄</p>
  <p>尔时彼鹰复白王言。大王。愿放此鸽是我之食。王答鹰言。我久得慈于众生所尽应救护。鹰问王言。云何久得。尔时大王。即说偈言。</p>
  <p class="l-js-5c">我初发菩提　　尔时即摄护</p>
  <p class="l-js-5c">于诸众生等　　尽生慈愍心</p>
  <p>鹰复以偈答言。</p>
  <p class="l-js-5c">此语若真实　　速应还我鸽</p>
  <p class="l-js-5c">若我饥饿死　　汝即舍慈心</p>
  <p>王闻是已即便思惟。如我今者处身极难。我当云何筹量得理。作是念已即答鹰言。颇有余肉活汝命不。鹰答王言。唯新肉血可济我命。尔时大王作是思惟。当作何方。即说偈言。</p>
  <p class="l-js-5c">一切诸众生　　我常修护念</p>
  <p class="l-js-5c">如此热血肉　　不杀终不得</p>
  <p>作是念已。唯己身肉可以济彼。此极为易。复说偈言。</p>
  <p class="l-js-5c">割于自己肉　　而用与彼鹰</p>
  <p class="l-js-5c">乃至舍己身　　当护恐怖命</p>
  <p>尔时大王说是偈已便语鹰言。汝食我肉为得活不。鹰言可尔。愿王秤量身肉使与鸽等。而以与我。尔乃食之。尔时大王闻是语已心生欢喜。即语侍人速取秤来。以割我肉贸此鸽身。今正是我大吉会日。云何是吉会。即说偈言。</p>
  <p class="l-js-5c">老病所住处　　危脆甚臭秽</p>
  <p class="l-js-5c">久应为法故　　舍此贱秽肉</p>
  <p>时王侍人奉敕取秤。尔时大王虽见秤来都无愁色。即出其股。脚白滑泽如多罗叶。唤一侍人。即说偈言。</p>
  <p class="l-js-5c">汝今以利刀　　割取我股肉</p>
  <p class="l-js-5c">汝但顺我语　　莫生疑畏想</p>
  <p class="l-js-5c">不作难苦行　　不得一切智</p>
  <p class="l-js-5c">一切种智者　　三界中最胜</p>
  <p class="l-js-5c">菩提以轻缘　　终不可获得</p>
  <p class="l-js-5c">是故我今者　　极应作坚固</p>
  <p>尔时侍人悲泪满目。叉手合掌作如是言。愿见愍恕我不能作。我常受王供给使令。何忍以刀割王股肉。即说偈言。</p>
  <p class="l-js-5c">王是救济者　　我设割王肉</p>
  <p class="l-js-5c">我身及与刀　　应疾当堕落</p>
  <p>尔时大王手自捉刀欲割股肉。辅相大臣号泣谏诤不能令止。城内诸人亦各劝请。不随其语割于股肉。亲近诸人亦各返顾不忍见之。婆罗门各掩其目不忍能观。宫中婇女举声悲哭。天龙夜叉[乳-孚+卓]闼婆阿修罗紧那罗摩睺罗伽等。在虚空中各相谓言。如此之事信未曾有。尔时大王身体软弱。生长王宫未曾遭苦。举身毒痛迷闷殒绝。而自劝喻。即说偈言。</p>
  <p class="l-js-5c">咄心应坚住　　如此微小苦</p>
  <p class="l-js-5c">何故乃迷闷　　汝观诸世间</p>
  <p class="l-js-5c">百千苦缠逼　　无归无救护</p>
  <p class="l-js-5c">无有覆育者　　悉不得自在</p>
  <p class="l-js-5c">唯有汝心者　　当为作救济</p>
  <p class="l-js-5c">何故不自责　　横生苦恼想</p>
  <p>释提桓因作是念。今此大王所为甚苦心能定不。即欲试之作如是言。汝今苦痛甚难可忍。何不罢休受恼乃尔。汝今以足不须作是放鸽使去。菩萨微笑而答之言。终不以痛违我誓心。假设有痛过于是者。终无退想。今以小苦方于地狱不可为喻。故应起意于苦恼众倍生慈悲。作是念已。即说偈言。</p>
  <p class="l-js-5c">我今割身苦　　心意极广大</p>
  <p class="l-js-5c">智小志弱者　　受于地狱痛</p>
  <p class="l-js-5c">如此苦长远　　深广无崖畔</p>
  <p class="l-js-5c">云何可堪忍　　我愍如是等</p>
  <p class="l-js-5c">是故应速疾　　急求于菩提</p>
  <p class="l-js-5c">如是等诸苦　　救拔令解脱</p>
  <p>时天帝释复作是念。大王所作故未大苦。复有苦恼甚于是者心为动不。我今当试。作是思惟默然不语。时彼大王以所割肉著秤一头。复以鸽身著秤一头。鸽身转重。复割两[月*坒]及以身肉用著秤头。犹轻于鸽。时彼大王深生疑怪。何缘乃尔。即便举身欲上秤上。时鹰问言。汝何故起为欲悔耶。大王答言。我不欲悔。乃欲以身都上秤上救此鸽命。尔时大王欲上秤时颜色怡悦。左右亲近都不忍视。又驱诸人不忍使见。时王语言。恣意使看。时彼大王割身肉尽。骨节相抂。犹如画像在于雨中毁灭难见。尔时大王作是唱言。我今舍身。不为财宝。不为欲乐。不为妻子。亦不为宗亲眷属。乃求一切种智救拔众生。即说偈言。</p>
  <p>天人阿修罗　　[乳-孚+卓]闼婆夜叉</p>
  <p class="l-js-5c">龙及鬼神等　　一切众生类</p>
  <p class="l-js-5c">有见我身者　　皆令不退转</p>
  <p class="l-js-5c">为贪智慧故　　苦毒割此身</p>
  <p class="l-js-5c">欲求种智者　　应当坚慈心</p>
  <p class="l-js-5c">若不坚实者　　是则舍菩提</p>
  <p>尔时大王不惜身命即登秤上。时诸大地六种震动。犹如草叶随波震荡。诸天空中叹未曾有。唱言。善哉善哉。真名精进志心坚固。即说偈言。</p>
  <p class="l-js-5c">我护彼命故　　自割己身肉</p>
  <p class="l-js-5c">纯善怀悲愍　　执志不动转</p>
  <p class="l-js-5c">一切诸天人　　皆生希有想</p>
  <p>尔时化鹰叹未曾有。彼心坚实不久成佛。一切众生将有恃怙。释复本形在大王前。语毗首羯磨还复尔身。我等今当共设供养。而此菩萨志力坚固。犹须弥山处于大海终无动摇。菩萨之心亦复如是。即说偈言。</p>
  <p class="l-js-5c">我等应供养　　勇猛精进者</p>
  <p class="l-js-5c">今当共起发　　赞叹令增长</p>
  <p class="l-js-5c">诸有留难苦　　应当共遮止</p>
  <p class="l-js-5c">与其作伴党　　修行久坚固</p>
  <p class="l-js-5c">安住大悲地　　一切种智树</p>
  <p class="l-js-5c">萌芽始欲现　　智者应拥护</p>
  <p>毗首羯磨语释提桓因言。今大王于一切众生体性悲愍。当使彼身还复如故。愿一切众生智心不动。尔时帝释问彼王言。为于一鸽能舍是身不忧恼耶。尔时大王以偈答言。</p>
  <p class="l-js-5c">此身归舍弃　　犹如彼木石</p>
  <p class="l-js-5c">会舍与禽兽　　火烧地中朽</p>
  <p class="l-js-5c">以此无益身　　而求大利益</p>
  <p class="l-js-5c">应当极欢喜　　终无忧悔心</p>
  <p class="l-js-5c">谁有智慧者　　以此危脆身</p>
  <p class="l-js-5c">博贸坚牢法　　而当不欣庆</p>
  <p>尔时帝释语大王言。此语难信。又如此事实未曾有。谁可信者。大王答言。我自知心。世有大仙能观察者。必知我心实无返异。帝释语言。汝作实语。尔时大王作是誓言。若我今者心无悔恨。当使此身还复如故。尔时大王观己所割身肉之处。即说偈言。</p>
  <p class="l-js-5c">我割身肉时　　心不存苦乐</p>
  <p class="l-js-5c">无嗔亦无忧　　无有不喜心</p>
  <p class="l-js-5c">此事若实者　　身当复如故</p>
  <p class="l-js-5c">速成菩提道　　救于众生苦</p>
  <p>说是偈已。尔时大王所割身肉还复如故。即说偈言。</p>
  <p class="l-js-5c">诸山及大地　　一切皆震动</p>
  <p class="l-js-5c">树木及大海　　涌没不自停</p>
  <p class="l-js-5c">犹如恐怖者　　战掉不自宁</p>
  <p class="l-js-5c">诸天作音乐　　空中雨香花</p>
  <p class="l-js-5c">钟鼓等众音　　同时俱发声</p>
  <p class="l-js-5c">天人音乐等　　一切皆作唱</p>
  <p class="l-js-5c">众生皆扰动　　大海亦出声</p>
  <p class="l-js-5c">天雨细末香　　悉皆满诸道</p>
  <p class="l-js-5c">花于虚空中　　迟速下不同</p>
  <p class="l-js-5c">虚空诸天女　　散花满地中</p>
  <p class="l-js-5c">若干种彩色　　金宝校饰衣</p>
  <p class="l-js-5c">从天如雨坠　　天衣诸缕缋</p>
  <p class="l-js-5c">相触而出声　　诸人屋舍中</p>
  <p class="l-js-5c">宝器自发出　　庄严于舍宅</p>
  <p class="l-js-5c">自然出声音　　犹如天伎乐</p>
  <p class="l-js-5c">诸方无云翳　　四面皆清明</p>
  <p class="l-js-5c">微风吹香气　　河流静无声</p>
  <p class="l-js-5c">夜叉渴仰法　　增长倍庆仰</p>
  <p class="l-js-5c">不久成正觉　　歌咏而赞誉</p>
  <p class="l-js-5c">内心极欢喜　　诸胜乾闼婆</p>
  <p class="l-js-5c">歌颂作音乐　　美音轻重声</p>
  <p class="l-js-5c">赞叹出是言　　不久得成佛</p>
  <p class="l-js-5c">度于誓愿海　　速疾到吉处</p>
  <p class="l-js-5c">果愿已成就　　忆念度脱我</p>
  <p>时彼帝释共毗首羯磨供养菩萨已还于天宫。</p>
  <h2>（六五）</h2>
  <p>复次应近善知识。近善知识者结使炽盛能得消灭。我昔曾闻。素毗罗王太子名娑罗那。时王崩背。太子娑罗那不肯绍继。舍位与弟。诣迦旃延所求索出家。既出家已。随尊者迦旃延。诣巴树提王国在彼林中住止。巴树提王将诸宫人。往诣彼林中眠息树下。彼尊者娑罗那乞食回还坐静树下。时诸宫人性好华果。诣于林中遍行求觅。娑罗那比丘盛年出家极为端正。尔时宫人见彼比丘年既少壮容貌殊特生希有想。而作是言。佛法之中乃有是人出家学道。即绕边坐。时巴树提王既眠寤已。顾瞻宫人及诸左右。尽各四散求觅不得。王即自求所在追寻。见诸宫人绕比丘坐听其说法。即说偈言。</p>
  <p class="l-js-5c">虽著鲜白衣　　不如口辩说</p>
  <p class="l-js-5c">千女围绕坐　　爱敬其容貌</p>
  <p>尔时彼王以嗔忿故语比丘言。汝得罗汉耶。答言不得。汝得阿那含耶。答言不得。汝得须陀洹耶。答言不得。汝得初禅二禅乃至四禅耶。答言不得。尔时彼王闻是语已甚大忿怒。语尊者言。汝非离欲人。何缘与此宫人共坐。即敕左右执此比丘。剥脱衣服唯留内衣。以棘刺杖用打比丘。时宫人等涕泣白王。彼尊者无有罪过。云何挝打乃至如是。王闻是语倍增嗔忿挝打过甚。尔时尊者。先是王子。身形柔软不更苦痛。举体血流。宫人睹之莫不涕泪。尊者娑罗那受是挝打遗命无几。闷绝躄地。良久乃稣。身体遍破如狗[口*制]啮。譬如有人蟒蛇所吸已入于口。实难可免。设还出口取活亦难。娑罗那从难得出亦复如是。张目恐怖又惧更打。举身血流不能著衣。抱衣而走。四望顾视。犹恐有人复来捉己。同梵行者见是事已。即说偈言。</p>
  <p class="l-js-5c">谁无悲愍心　　打毁此比丘</p>
  <p class="l-js-5c">云何出家所　　而生勇健想</p>
  <p class="l-js-5c">云何都不忍　　生此残害心</p>
  <p class="l-js-5c">无过横加害　　实是非理人</p>
  <p class="l-js-5c">出家舍荣贵　　单独无势力</p>
  <p class="l-js-5c">衣钵以自随　　不畜盈长物</p>
  <p class="l-js-5c">是何残害人　　毁打乃如是</p>
  <p>诸同学等扶接捉手。诣尊者迦旃延所。见娑罗那举声涕哭。生于厌恶。而说偈言。</p>
  <p class="l-js-5c">如彼阎浮果　　赤白青班驳</p>
  <p class="l-js-5c">亦有赤淤处　　血流处处出</p>
  <p class="l-js-5c">谁取汝身体　　使作如是色</p>
  <p>尔时比丘娑罗那。以己身破血流之处指示尊者。即说偈言。</p>
  <p class="l-js-5c">如我无救护　　单孑乞自活</p>
  <p class="l-js-5c">自省无过患　　轻欺故被打</p>
  <p class="l-js-5c">巴树提自恣　　豪贵土地主</p>
  <p class="l-js-5c">起暴纵逸心　　恶鞭如注火</p>
  <p class="l-js-5c">用烧毁我身　　我既无过恶</p>
  <p class="l-js-5c">横来见打扑　　伤害乃致是</p>
  <p>尊者迦旃延知娑罗那其心忿恚。而告之言。出家之法不护己身为灭心苦。即说偈言。</p>
  <p class="l-js-5c">汝身既苦厄　　云何生怨恨</p>
  <p class="l-js-5c">莫起嗔恚鞭　　狂心用自伤</p>
  <p>娑罗那心生苦恼嗔相外现。如龙斗时吐舌现光亦如雷电。而说偈言。</p>
  <p class="l-js-5c">和上应当知　　嗔慢烧我心</p>
  <p class="l-js-5c">犹如枯干树　　中空而火起</p>
  <p class="l-js-5c">出家修梵行　　已经尔所时</p>
  <p class="l-js-5c">如我于今者　　欲还归其家</p>
  <p class="l-js-5c">儜劣怯弱者　　犹不堪是苦</p>
  <p class="l-js-5c">况我能堪忍　　如此大苦事</p>
  <p class="l-js-5c">我今欲归家　　还取于王位</p>
  <p class="l-js-5c">集诸象军众　　覆地皆黑色</p>
  <p class="l-js-5c">嗔恚心炽盛　　昼夜无休息</p>
  <p class="l-js-5c">犹如大猛火　　焚烧于山野</p>
  <p class="l-js-5c">萤火在中燋　　巴树提亦尔</p>
  <p>说是偈已即以三衣与同梵行者。涕泣哽咽礼和上足。辞欲还家。复说偈言。</p>
  <p class="l-js-5c">和上当听我　　忏悔除罪过</p>
  <p class="l-js-5c">我今必向家　　心意无愿乐</p>
  <p class="l-js-5c">于出家法中　　不得灭此怨</p>
  <p>时彼和上于修多罗义中善能分别最为第一。辞辩乐说亦为第一。而告之言。汝今不应作如斯事。所以者何。此身不坚会归尽灭。是故汝今不应为身违远佛法。应当观察无常不净。即说偈言。</p>
  <p class="l-js-5c">此身不清净　　九孔恒流污</p>
  <p class="l-js-5c">臭秽甚可恶　　乃是众苦器</p>
  <p class="l-js-5c">是身极鄙陋　　痈疮之所聚</p>
  <p class="l-js-5c">若少枨触时　　生于大苦恼</p>
  <p class="l-js-5c">汝意迷著此　　殊非智慧理</p>
  <p class="l-js-5c">应舍下劣志　　如来所说偈</p>
  <p class="l-js-5c">汝今宜忆持　　忿恚嗔恼时</p>
  <p>能自禁制者　　犹如以[革*必]勒</p>
  <p class="l-js-5c">禁制于恶马　　禁制名善乘</p>
  <p class="l-js-5c">不制名放逸　　居家名牢系</p>
  <p class="l-js-5c">出家为解缚　　汝既得解脱</p>
  <p class="l-js-5c">返还求枷锁　　牢缚系闭处</p>
  <p class="l-js-5c">嗔是内怨贼　　汝莫随顺嗔</p>
  <p class="l-js-5c">为嗔所禁制　　佛以是缘故</p>
  <p class="l-js-5c">赞于多闻者　　仙圣中之王</p>
  <p class="l-js-5c">汝当随彼语　　今当忆多闻</p>
  <p class="l-js-5c">莫逐于嗔恚　　若以铁锯解</p>
  <p class="l-js-5c">身体及支节　　佛为富那等</p>
  <p class="l-js-5c">所可宣说者　　汝宜念多闻</p>
  <p class="l-js-5c">如是等言语　　当忆舍利弗</p>
  <p class="l-js-5c">说五不恼法　　汝当善观察</p>
  <p class="l-js-5c">世间之八法　　汝宜深校计</p>
  <p class="l-js-5c">嗔恚之过恶　　应当自观察</p>
  <p class="l-js-5c">出家之标相　　心与相相应</p>
  <p class="l-js-5c">为不相应耶　　比丘之法者</p>
  <p class="l-js-5c">从他乞自活　　云何食信施</p>
  <p class="l-js-5c">而生重嗔恚　　他食在腹中</p>
  <p class="l-js-5c">云何生嗔恚　　而为于信施</p>
  <p class="l-js-5c">之所消灭耶　　汝欲行法者</p>
  <p class="l-js-5c">不应起嗔恚　　自言行法人</p>
  <p class="l-js-5c">为众作法则　　而起嗔恚者</p>
  <p class="l-js-5c">是所不应作　　嗔忿恼其心</p>
  <p class="l-js-5c">而口出恶言　　智人所讥呵</p>
  <p class="l-js-5c">是故不应为　　诸有出家者</p>
  <p class="l-js-5c">应当具三事　　调顺于比丘</p>
  <p class="l-js-5c">忍辱不起嗔　　决定持禁戒</p>
  <p class="l-js-5c">实语不妄说　　善修于忍辱</p>
  <p class="l-js-5c">不宜生嗔意　　沙门种类者</p>
  <p class="l-js-5c">不应出恶言　　应著柔和衣</p>
  <p class="l-js-5c">出家所不应　　嗔出粗恶语</p>
  <p class="l-js-5c">犹如仙禅坐　　抽剑著抱上</p>
  <p class="l-js-5c">比丘器衣服　　一切与俗异</p>
  <p class="l-js-5c">嗔忿同白衣　　是所未应作</p>
  <p class="l-js-5c">粗言同俗人　　云何名比丘</p>
  <p class="l-js-5c">剃发除饰好　　自卑行乞食</p>
  <p class="l-js-5c">作是卑下相　　不断于憍慢</p>
  <p class="l-js-5c">若欲省憍慢　　应弃秽恶心</p>
  <p class="l-js-5c">速求于解脱　　身如彼射的</p>
  <p class="l-js-5c">有的箭则中　　有身众苦加</p>
  <p class="l-js-5c">无身则无苦　　如似关逻门</p>
  <p class="l-js-5c">击鼓著其侧　　有人从远来</p>
  <p class="l-js-5c">疲极欲睡眠　　至门皆打鼓</p>
  <p class="l-js-5c">未曾有休息　　此人不得眠</p>
  <p class="l-js-5c">嗔于击鼓者　　彼共多人争</p>
  <p class="l-js-5c">后思其根本　　此本乃是鼓</p>
  <p class="l-js-5c">都非众人过　　即起斫破鼓</p>
  <p class="l-js-5c">乃得安隐眠　　比丘身如鼓</p>
  <p class="l-js-5c">为乐故出家　　蚊虻蝇毒草</p>
  <p class="l-js-5c">皆能蜇螫人　　应常勤精进</p>
  <p class="l-js-5c">远离于此身　　勿得久乐住</p>
  <p class="l-js-5c">应睹其元本　　乃是阴界聚</p>
  <p class="l-js-5c">破坏阴界苦　　安隐涅槃眠</p>
  <p>时彼和上说是偈已。而语之言。汝于今者宜舍嗔忿恼害之心。设欲恼他当听我说。一切世间悉皆娆恼。云何方欲恼害众生。一切众生皆属死王。我及于汝并彼国王不久当死汝今何故欲杀怨家。一切有生皆归于死。何须汝害。生必有死无有疑难。如似日出必当灭没。体性是死。何须加害。汝设害彼有何利乐。汝名持戒。欲加毁人于未来世必得重报受苦无量。此报亦尔何须加毁。彼王毁汝。汝起大嗔。嗔恚之法现在大苦。于未来世复获苦报。先当害嗔。云何伤彼。若于刹那起嗔恚者逼恼身心。我今为汝说如是法。当听是喻。如指然火欲以烧他。未能害彼自受苦恼。嗔恚亦尔。欲害他人自受楚毒。身如干薪嗔恚如火。未能烧他。自身燋然。徒起嗔心欲害于彼。或能不能。自害之事决定成就。尔时娑罗那默然而听和上所说法要。同梵行者咸生欢喜。各相谓言。彼听和上所说法要必不罢道。娑罗那心怀不忍。高声而言。无心之人犹不能忍如斯之事。况我有心而能堪任。娑罗那说偈言。</p>
  <p class="l-js-5c">电光流虚空　　犹如金马鞭</p>
  <p class="l-js-5c">虚空无情物　　犹出雷音声</p>
  <p class="l-js-5c">我今是王子　　与彼未有异</p>
  <p class="l-js-5c">云何能堪忍　　而当不加报</p>
  <p>说是偈已。白和上言。所说实尔。然我今者心坚如石渧水不入。我见皮破血流在外。便生嗔恚憍慢之心。我不求请。亦非彼奴。亦非庸作。不是彼民。我不作贼。不中陷人。不斗乱王。为以何过而见加毁。彼居王位谓己有力。我今穷下人各有相。我自乞食坐空林中。横加毁害。我当使如己之比不敢毁害。我当报是不使安眠。我是善人横加毁辱。我今报彼当令受苦。过我今日使凶横者不敢加恶。作是语已。于和上前长跪白言。为我舍戒。尔时同师及诸共学同梵行者。举声大哭。汝今云何舍于佛法。或有捉手。或抱持者。五体投地为作礼者。而语之言。汝今慎莫舍于佛法。即说偈言。</p>
  <p class="l-js-5c">云何于众中　　独自而舍去</p>
  <p class="l-js-5c">退于佛禁戒　　云何作是恶</p>
  <p class="l-js-5c">云佛非我师　　比丘至汝家</p>
  <p class="l-js-5c">云何不惭愧　　汝初受戒时</p>
  <p class="l-js-5c">誓能尽形持　　云何无忠信</p>
  <p class="l-js-5c">而欲舍梵行　　执钵持袈裟</p>
  <p class="l-js-5c">乞食以久长　　著铠捉刀杖</p>
  <p class="l-js-5c">方欲入战阵　　王鞭毁汝身</p>
  <p class="l-js-5c">弃舍沙门法　　不忆忍辱仙</p>
  <p class="l-js-5c">割截于手足　　彼独是出家</p>
  <p class="l-js-5c">汝非出家耶　　彼独自知法</p>
  <p class="l-js-5c">汝不知法耶　　彼极被截刖</p>
  <p class="l-js-5c">犹生慈愍心　　坚持心不乱</p>
  <p class="l-js-5c">汝今为杖捶　　而便失心耶</p>
  <p>尊者迦旃延语众人言。彼心以定。汝等舍去。当为汝治。诸比丘等既去之后。尊者迦栴延摩娑罗那顶。而作是言。汝审去耶。白言。和上。我今必去。迦旃延言。汝但一夜在此间宿。明日可去莫急舍戒。答言可尔。我今最后用和上语。今夜当于和上边宿。明日舍戒当还家居。取于王位与巴树提共相抗衡。和上足边以草为敷于其上宿。时迦旃延以神足力令其重眠。梦向本国。舍戒还家居于王位。集于四兵往向巴树提。时巴树提亦集四兵共其斗战。娑罗那军悉皆破坏。擒娑罗那拘执将去。巴树提言。此是恶人可将杀去。于其颈上系枷罗毗罗鬘。魁脍摇作恶声。令众人侍卫器仗围绕持至冢间。于其中路见迦旃延执持衣钵入城乞食。涕泣堕泪。向于和上。而说偈言。</p>
  <p class="l-js-5c">不用师长教　　嗔恚恼浊体</p>
  <p class="l-js-5c">今当至树下　　毁败于佛法</p>
  <p class="l-js-5c">我今趣死去　　众刀围绕我</p>
  <p class="l-js-5c">如鹿在围中　　我今亦如是</p>
  <p class="l-js-5c">不见阎浮提　　最后见和上</p>
  <p class="l-js-5c">虽复有恶心　　故如牛念犊</p>
  <p>时彼魁脍所执持刀犹如青莲。而语之言。此刀斩汝。虽有和上何所能为。求哀和上举声大哭。我今归依和上。即从睡觉惊怖礼和上足。愿和上解我违和上语言。我本愚痴欲舍佛禁。听我出家我不报怨亦不用王。所以者何。乐欲味少苦患众多。怨恚过恶我悉证知。我今唯欲得解脱法。我无志定轻躁众生不善观察。于诸智者不共语言。为一切众生所呵骂器。唯愿和上度我出家。于苦恼时现悲愍相。我于苦恼中和上悲愍我。迦栴延言。汝不罢道我以神力故现梦耳。彼犹不信。和上右臂出光。而语之言。汝不罢道自看汝相。娑罗那欢喜作是言。呜呼善哉知识。以善方便开解于我。我有过失以梦支持。佛说善知识者梵行全体。此言实尔。谁有得解脱不依善知识。唯有痴者不依善友。云何而能得于解脱。尊者迦旃延拔济娑罗那巴树提嗔恚之毒药消灭无遗余。是故有智者应近善知识。</p>
</body></html>