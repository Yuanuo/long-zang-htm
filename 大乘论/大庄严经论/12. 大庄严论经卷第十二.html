<!doctype html>
<html id="z3IBVS4yR" data-ver="681">
 <head>
  <meta charset="utf-8">
  <meta author="马鸣菩萨">
  <meta library="龙藏">
  <meta catalog="大乘论">
  <meta period="unknown">
 </head>
 <body>
  <h1 id="a1">大庄严论经卷第十二</h1>
  <h2 id="a2">（六四）</h2>
  <p id="a3">复次佛法难闻。<a id="a-4"></a>如来往昔为菩萨时。<a id="a-5"></a>不惜身命以求于法。<a id="a-6"></a>是故应当勤心听法。<a id="a-7"></a>我昔曾闻鸽缘譬喻。<a id="a-8"></a>有邪见师为释提桓因说颠倒法。<a id="a-9"></a>彼外道师非有真智。<a id="a-A"></a>自称为一切智。<a id="a-B"></a>说言无阿耨多罗三藐三菩提。<a id="a-C"></a>尔时帝释闻是语已。<a id="a-D"></a>心怀不悦极生忧愁。<a id="a-E"></a>尔时帝释见诸世间。<a id="a-F"></a>有苦行者尽到其所推求一切智。<a id="a-G"></a>如帝释问经中偈说。</p>
  <p id="aH">我今意欲求　　不能得满足</p>
  <p id="aI">昼夜怀疑惑　　莫识是与非</p>
  <p id="aJ">我于久远来　　恒思广推求</p>
  <p id="aK">不知大真济　　今为何所在</p>
  <p id="aL">毗首羯磨白帝释言。<a id="a-M"></a>处于天上不应忧愁。<a id="a-N"></a>世间拘尸国王名曰尸毗。<a id="a-O"></a>精勤苦行求三藐三菩提。<a id="a-P"></a>智者观已。<a id="a-Q"></a>是王不久必当成佛可往亲近。<a id="a-R"></a>帝释答言。<a id="a-S"></a>彼之所作不移动耶。<a id="a-T"></a>即说偈言。</p>
  <p id="aU">犹如鱼生子　　虽多成者少</p>
  <p id="aV">又如庵罗果　　生熟亦难别</p>
  <p id="aW">菩萨亦如是　　发心者甚多</p>
  <p id="aX">成就者极少　　若作难苦行</p>
  <p id="aY">而不退转者　　可说决定得</p>
  <p id="aZ">欲知菩萨者　　执心必坚固</p>
  <p id="aa">毗首羯磨言。<a id="a-b"></a>我等今当而往试看。<a id="a-c"></a>若实不动当修供养。<a id="a-d"></a>尔时帝释为欲观察菩萨心故自化作鹰。<a id="a-e"></a>语毗首羯磨。<a id="a-f"></a>汝化作鸽。<a id="a-g"></a>时毗首羯磨即化作鸽。<a id="a-h"></a>身如空青眼如赤珠。<a id="a-i"></a>向帝释所。<a id="a-j"></a>尔时帝释生怜愍心语毗首羯磨。<a id="a-k"></a>我等云何于菩萨所而生逼触。<a id="a-l"></a>为彼尸毗王作苦恼事。<a id="a-m"></a>虽复受苦如炼好宝数试知真。<a id="a-n"></a>试宝之法断截屈折火烧椎打。<a id="a-o"></a>乃始知真。<a id="a-p"></a>尔时化鸽为鹰所逐。<a id="a-q"></a>鸽现恐怖。<a id="a-r"></a>于大众前来入尸毗王腋下。<a id="a-s"></a>其色青绿如莲花叶。<a id="a-t"></a>其光赫奕如黑云中虹。<a id="a-u"></a>嘴白严丽。<a id="a-v"></a>诸人皆生希有之想。<a id="a-w"></a>即说偈言。</p>
  <p id="ax">有实慈悲心　　众生皆体信</p>
  <p id="ay">如似日暗时　　趣于自己巢</p>
  <p id="az">化鹰作是言　　愿王归我食</p>
  <p id="a10">尔时大王闻鹰语已。<a id="a-11"></a>又见彼鸽极怀恐怖。<a id="a-12"></a>即说偈言。</p>
  <p id="a13">彼鸽畏鹰故　　连翩来归我</p>
  <p id="a14">虽口不能言　　怖泣泪盈目</p>
  <p id="a15">是故于今者　　宜应加救护</p>
  <p id="a16">尔时大王安慰鸽故。<a id="a-17"></a>复说偈言。</p>
  <p id="a18">汝莫生惊怖　　终不令汝死</p>
  <p id="a19">但使吾身存　　必当救于汝</p>
  <p id="a1A">岂独救护汝　　并护诸众生</p>
  <p id="a1B">我为一切故　　而作役力者</p>
  <p id="a1C">如受国人雇　　六分输我一</p>
  <p id="a1D">我今于一切　　即是客作人</p>
  <p id="a1E">要当作守护　　不令有苦厄</p>
  <p id="a1F">尔时彼鹰复白王言。<a id="a-1G"></a>大王。<a id="a-1H"></a>愿放此鸽是我之食。<a id="a-1I"></a>王答鹰言。<a id="a-1J"></a>我久得慈于众生所尽应救护。<a id="a-1K"></a>鹰问王言。<a id="a-1L"></a>云何久得。<a id="a-1M"></a>尔时大王。<a id="a-1N"></a>即说偈言。</p>
  <p id="a1O">我初发菩提　　尔时即摄护</p>
  <p id="a1P">于诸众生等　　尽生慈愍心</p>
  <p id="a1Q">鹰复以偈答言。</p>
  <p id="a1R">此语若真实　　速应还我鸽</p>
  <p id="a1S">若我饥饿死　　汝即舍慈心</p>
  <p id="a1T">王闻是已即便思惟。<a id="a-1U"></a>如我今者处身极难。<a id="a-1V"></a>我当云何筹量得理。<a id="a-1W"></a>作是念已即答鹰言。<a id="a-1X"></a>颇有余肉活汝命不。<a id="a-1Y"></a>鹰答王言。<a id="a-1Z"></a>唯新肉血可济我命。<a id="a-1a"></a>尔时大王作是思惟。<a id="a-1b"></a>当作何方。<a id="a-1c"></a>即说偈言。</p>
  <p id="a1d">一切诸众生　　我常修护念</p>
  <p id="a1e">如此热血肉　　不杀终不得</p>
  <p id="a1f">作是念已。<a id="a-1g"></a>唯己身肉可以济彼。<a id="a-1h"></a>此极为易。<a id="a-1i"></a>复说偈言。</p>
  <p id="a1j">割于自己肉　　而用与彼鹰</p>
  <p id="a1k">乃至舍己身　　当护恐怖命</p>
  <p id="a1l">尔时大王说是偈已便语鹰言。<a id="a-1m"></a>汝食我肉为得活不。<a id="a-1n"></a>鹰言可尔。<a id="a-1o"></a>愿王秤量身肉使与鸽等。<a id="a-1p"></a>而以与我。<a id="a-1q"></a>尔乃食之。<a id="a-1r"></a>尔时大王闻是语已心生欢喜。<a id="a-1s"></a>即语侍人速取秤来。<a id="a-1t"></a>以割我肉贸此鸽身。<a id="a-1u"></a>今正是我大吉会日。<a id="a-1v"></a>云何是吉会。<a id="a-1w"></a>即说偈言。</p>
  <p id="a1x">老病所住处　　危脆甚臭秽</p>
  <p id="a1y">久应为法故　　舍此贱秽肉</p>
  <p id="a1z">时王侍人奉敕取秤。<a id="a-20"></a>尔时大王虽见秤来都无愁色。<a id="a-21"></a>即出其股。<a id="a-22"></a>脚白滑泽如多罗叶。<a id="a-23"></a>唤一侍人。<a id="a-24"></a>即说偈言。</p>
  <p id="a25">汝今以利刀　　割取我股肉</p>
  <p id="a26">汝但顺我语　　莫生疑畏想</p>
  <p id="a27">不作难苦行　　不得一切智</p>
  <p id="a28">一切种智者　　三界中最胜</p>
  <p id="a29">菩提以轻缘　　终不可获得</p>
  <p id="a2A">是故我今者　　极应作坚固</p>
  <p id="a2B">尔时侍人悲泪满目。<a id="a-2C"></a>叉手合掌作如是言。<a id="a-2D"></a>愿见愍恕我不能作。<a id="a-2E"></a>我常受王供给使令。<a id="a-2F"></a>何忍以刀割王股肉。<a id="a-2G"></a>即说偈言。</p>
  <p id="a2H">王是救济者　　我设割王肉</p>
  <p id="a2I">我身及与刀　　应疾当堕落</p>
  <p id="a2J">尔时大王手自捉刀欲割股肉。<a id="a-2K"></a>辅相大臣号泣谏诤不能令止。<a id="a-2L"></a>城内诸人亦各劝请。<a id="a-2M"></a>不随其语割于股肉。<a id="a-2N"></a>亲近诸人亦各返顾不忍见之。<a id="a-2O"></a>婆罗门各掩其目不忍能观。<a id="a-2P"></a>宫中婇女举声悲哭。<a id="a-2Q"></a>天龙夜叉[乳-孚+卓]闼婆阿修罗紧那罗摩睺罗伽等。<a id="a-2R"></a>在虚空中各相谓言。<a id="a-2S"></a>如此之事信未曾有。<a id="a-2T"></a>尔时大王身体软弱。<a id="a-2U"></a>生长王宫未曾遭苦。<a id="a-2V"></a>举身毒痛迷闷殒绝。<a id="a-2W"></a>而自劝喻。<a id="a-2X"></a>即说偈言。</p>
  <p id="a2Y">咄心应坚住　　如此微小苦</p>
  <p id="a2Z">何故乃迷闷　　汝观诸世间</p>
  <p id="a2a">百千苦缠逼　　无归无救护</p>
  <p id="a2b">无有覆育者　　悉不得自在</p>
  <p id="a2c">唯有汝心者　　当为作救济</p>
  <p id="a2d">何故不自责　　横生苦恼想</p>
  <p id="a2e">释提桓因作是念。<a id="a-2f"></a>今此大王所为甚苦心能定不。<a id="a-2g"></a>即欲试之作如是言。<a id="a-2h"></a>汝今苦痛甚难可忍。<a id="a-2i"></a>何不罢休受恼乃尔。<a id="a-2j"></a>汝今以足不须作是放鸽使去。<a id="a-2k"></a>菩萨微笑而答之言。<a id="a-2l"></a>终不以痛违我誓心。<a id="a-2m"></a>假设有痛过于是者。<a id="a-2n"></a>终无退想。<a id="a-2o"></a>今以小苦方于地狱不可为喻。<a id="a-2p"></a>故应起意于苦恼众倍生慈悲。<a id="a-2q"></a>作是念已。<a id="a-2r"></a>即说偈言。</p>
  <p id="a2s">我今割身苦　　心意极广大</p>
  <p id="a2t">智小志弱者　　受于地狱痛</p>
  <p id="a2u">如此苦长远　　深广无崖畔</p>
  <p id="a2v">云何可堪忍　　我愍如是等</p>
  <p id="a2w">是故应速疾　　急求于菩提</p>
  <p id="a2x">如是等诸苦　　救拔令解脱</p>
  <p id="a2y">时天帝释复作是念。<a id="a-2z"></a>大王所作故未大苦。<a id="a-30"></a>复有苦恼甚于是者心为动不。<a id="a-31"></a>我今当试。<a id="a-32"></a>作是思惟默然不语。<a id="a-33"></a>时彼大王以所割肉着秤一头。<a id="a-34"></a>复以鸽身着秤一头。<a id="a-35"></a>鸽身转重。<a id="a-36"></a>复割两[月*坒]及以身肉用着秤头。<a id="a-37"></a>犹轻于鸽。<a id="a-38"></a>时彼大王深生疑怪。<a id="a-39"></a>何缘乃尔。<a id="a-3A"></a>即便举身欲上秤上。<a id="a-3B"></a>时鹰问言。<a id="a-3C"></a>汝何故起为欲悔耶。<a id="a-3D"></a>大王答言。<a id="a-3E"></a>我不欲悔。<a id="a-3F"></a>乃欲以身都上秤上救此鸽命。<a id="a-3G"></a>尔时大王欲上秤时颜色怡悦。<a id="a-3H"></a>左右亲近都不忍视。<a id="a-3I"></a>又驱诸人不忍使见。<a id="a-3J"></a>时王语言。<a id="a-3K"></a>恣意使看。<a id="a-3L"></a>时彼大王割身肉尽。<a id="a-3M"></a>骨节相抂。<a id="a-3N"></a>犹如画像在于雨中毁灭难见。<a id="a-3O"></a>尔时大王作是唱言。<a id="a-3P"></a>我今舍身。<a id="a-3Q"></a>不为财宝。<a id="a-3R"></a>不为欲乐。<a id="a-3S"></a>不为妻子。<a id="a-3T"></a>亦不为宗亲眷属。<a id="a-3U"></a>乃求一切种智救拔众生。<a id="a-3V"></a>即说偈言。</p>
  <p id="a3W">天人阿修罗　　[乳-孚+卓]闼婆夜叉</p>
  <p id="a3X">龙及鬼神等　　一切众生类</p>
  <p id="a3Y">有见我身者　　皆令不退转</p>
  <p id="a3Z">为贪智慧故　　苦毒割此身</p>
  <p id="a3a">欲求种智者　　应当坚慈心</p>
  <p id="a3b">若不坚实者　　是则舍菩提</p>
  <p id="a3c">尔时大王不惜身命即登秤上。<a id="a-3d"></a>时诸大地六种震动。<a id="a-3e"></a>犹如草叶随波震荡。<a id="a-3f"></a>诸天空中叹未曾有。<a id="a-3g"></a>唱言。<a id="a-3h"></a>善哉善哉。<a id="a-3i"></a>真名精进志心坚固。<a id="a-3j"></a>即说偈言。</p>
  <p id="a3k">我护彼命故　　自割己身肉</p>
  <p id="a3l">纯善怀悲愍　　执志不动转</p>
  <p id="a3m">一切诸天人　　皆生希有想</p>
  <p id="a3n">尔时化鹰叹未曾有。<a id="a-3o"></a>彼心坚实不久成佛。<a id="a-3p"></a>一切众生将有恃怙。<a id="a-3q"></a>释复本形在大王前。<a id="a-3r"></a>语毗首羯磨还复尔身。<a id="a-3s"></a>我等今当共设供养。<a id="a-3t"></a>而此菩萨志力坚固。<a id="a-3u"></a>犹须弥山处于大海终无动摇。<a id="a-3v"></a>菩萨之心亦复如是。<a id="a-3w"></a>即说偈言。</p>
  <p id="a3x">我等应供养　　勇猛精进者</p>
  <p id="a3y">今当共起发　　赞叹令增长</p>
  <p id="a3z">诸有留难苦　　应当共遮止</p>
  <p id="a40">与其作伴党　　修行久坚固</p>
  <p id="a41">安住大悲地　　一切种智树</p>
  <p id="a42">萌芽始欲现　　智者应拥护</p>
  <p id="a43">毗首羯磨语释提桓因言。<a id="a-44"></a>今大王于一切众生体性悲愍。<a id="a-45"></a>当使彼身还复如故。<a id="a-46"></a>愿一切众生智心不动。<a id="a-47"></a>尔时帝释问彼王言。<a id="a-48"></a>为于一鸽能舍是身不忧恼耶。<a id="a-49"></a>尔时大王以偈答言。</p>
  <p id="a4A">此身归舍弃　　犹如彼木石</p>
  <p id="a4B">会舍与禽兽　　火烧地中朽</p>
  <p id="a4C">以此无益身　　而求大利益</p>
  <p id="a4D">应当极欢喜　　终无忧悔心</p>
  <p id="a4E">谁有智慧者　　以此危脆身</p>
  <p id="a4F">博贸坚牢法　　而当不欣庆</p>
  <p id="a4G">尔时帝释语大王言。<a id="a-4H"></a>此语难信。<a id="a-4I"></a>又如此事实未曾有。<a id="a-4J"></a>谁可信者。<a id="a-4K"></a>大王答言。<a id="a-4L"></a>我自知心。<a id="a-4M"></a>世有大仙能观察者。<a id="a-4N"></a>必知我心实无返异。<a id="a-4O"></a>帝释语言。<a id="a-4P"></a>汝作实语。<a id="a-4Q"></a>尔时大王作是誓言。<a id="a-4R"></a>若我今者心无悔恨。<a id="a-4S"></a>当使此身还复如故。<a id="a-4T"></a>尔时大王观己所割身肉之处。<a id="a-4U"></a>即说偈言。</p>
  <p id="a4V">我割身肉时　　心不存苦乐</p>
  <p id="a4W">无嗔亦无忧　　无有不喜心</p>
  <p id="a4X">此事若实者　　身当复如故</p>
  <p id="a4Y">速成菩提道　　救于众生苦</p>
  <p id="a4Z">说是偈已。<a id="a-4a"></a>尔时大王所割身肉还复如故。<a id="a-4b"></a>即说偈言。</p>
  <p id="a4c">诸山及大地　　一切皆震动</p>
  <p id="a4d">树木及大海　　涌没不自停</p>
  <p id="a4e">犹如恐怖者　　战掉不自宁</p>
  <p id="a4f">诸天作音乐　　空中雨香花</p>
  <p id="a4g">钟鼓等众音　　同时俱发声</p>
  <p id="a4h">天人音乐等　　一切皆作唱</p>
  <p id="a4i">众生皆扰动　　大海亦出声</p>
  <p id="a4j">天雨细末香　　悉皆满诸道</p>
  <p id="a4k">花于虚空中　　迟速下不同</p>
  <p id="a4l">虚空诸天女　　散花满地中</p>
  <p id="a4m">若干种彩色　　金宝校饰衣</p>
  <p id="a4n">从天如雨坠　　天衣诸缕缋</p>
  <p id="a4o">相触而出声　　诸人屋舍中</p>
  <p id="a4p">宝器自发出　　庄严于舍宅</p>
  <p id="a4q">自然出声音　　犹如天伎乐</p>
  <p id="a4r">诸方无云翳　　四面皆清明</p>
  <p id="a4s">微风吹香气　　河流静无声</p>
  <p id="a4t">夜叉渴仰法　　增长倍庆仰</p>
  <p id="a4u">不久成正觉　　歌咏而赞誉</p>
  <p id="a4v">内心极欢喜　　诸胜乾闼婆</p>
  <p id="a4w">歌颂作音乐　　美音轻重声</p>
  <p id="a4x">赞叹出是言　　不久得成佛</p>
  <p id="a4y">度于誓愿海　　速疾到吉处</p>
  <p id="a4z">果愿已成就　　忆念度脱我</p>
  <p id="a50">时彼帝释共毗首羯磨供养菩萨已还于天宫。</p>
  <p data-pb></p>
  <h2 id="a51">（六五）</h2>
  <p id="a52">复次应近善知识。<a id="a-53"></a>近善知识者结使炽盛能得消灭。<a id="a-54"></a>我昔曾闻。<a id="a-55"></a>素毗罗王太子名娑罗那。<a id="a-56"></a>时王崩背。<a id="a-57"></a>太子娑罗那不肯绍继。<a id="a-58"></a>舍位与弟。<a id="a-59"></a>诣迦旃延所求索出家。<a id="a-5A"></a>既出家已。<a id="a-5B"></a>随尊者迦旃延。<a id="a-5C"></a>诣巴树提王国在彼林中住止。<a id="a-5D"></a>巴树提王将诸宫人。<a id="a-5E"></a>往诣彼林中眠息树下。<a id="a-5F"></a>彼尊者娑罗那乞食回还坐静树下。<a id="a-5G"></a>时诸宫人性好华果。<a id="a-5H"></a>诣于林中遍行求觅。<a id="a-5I"></a>娑罗那比丘盛年出家极为端正。<a id="a-5J"></a>尔时宫人见彼比丘年既少壮容貌殊特生希有想。<a id="a-5K"></a>而作是言。<a id="a-5L"></a>佛法之中乃有是人出家学道。<a id="a-5M"></a>即绕边坐。<a id="a-5N"></a>时巴树提王既眠寤已。<a id="a-5O"></a>顾瞻宫人及诸左右。<a id="a-5P"></a>尽各四散求觅不得。<a id="a-5Q"></a>王即自求所在追寻。<a id="a-5R"></a>见诸宫人绕比丘坐听其说法。<a id="a-5S"></a>即说偈言。</p>
  <p id="a5T">虽着鲜白衣　　不如口辩说</p>
  <p id="a5U">千女围绕坐　　爱敬其容貌</p>
  <p id="a5V">尔时彼王以嗔忿故语比丘言。<a id="a-5W"></a>汝得罗汉耶。<a id="a-5X"></a>答言不得。<a id="a-5Y"></a>汝得阿那含耶。<a id="a-5Z"></a>答言不得。<a id="a-5a"></a>汝得须陀洹耶。<a id="a-5b"></a>答言不得。<a id="a-5c"></a>汝得初禅二禅乃至四禅耶。<a id="a-5d"></a>答言不得。<a id="a-5e"></a>尔时彼王闻是语已甚大忿怒。<a id="a-5f"></a>语尊者言。<a id="a-5g"></a>汝非离欲人。<a id="a-5h"></a>何缘与此宫人共坐。<a id="a-5i"></a>即敕左右执此比丘。<a id="a-5j"></a>剥脱衣服唯留内衣。<a id="a-5k"></a>以棘刺杖用打比丘。<a id="a-5l"></a>时宫人等涕泣白王。<a id="a-5m"></a>彼尊者无有罪过。<a id="a-5n"></a>云何挝打乃至如是。<a id="a-5o"></a>王闻是语倍增嗔忿挝打过甚。<a id="a-5p"></a>尔时尊者。<a id="a-5q"></a>先是王子。<a id="a-5r"></a>身形柔软不更苦痛。<a id="a-5s"></a>举体血流。<a id="a-5t"></a>宫人睹之莫不涕泪。<a id="a-5u"></a>尊者娑罗那受是挝打遗命无几。<a id="a-5v"></a>闷绝躄地。<a id="a-5w"></a>良久乃稣。<a id="a-5x"></a>身体遍破如狗[口*制]啮。<a id="a-5y"></a>譬如有人蟒蛇所吸已入于口。<a id="a-5z"></a>实难可免。<a id="a-60"></a>设还出口取活亦难。<a id="a-61"></a>娑罗那从难得出亦复如是。<a id="a-62"></a>张目恐怖又惧更打。<a id="a-63"></a>举身血流不能着衣。<a id="a-64"></a>抱衣而走。<a id="a-65"></a>四望顾视。<a id="a-66"></a>犹恐有人复来捉己。<a id="a-67"></a>同梵行者见是事已。<a id="a-68"></a>即说偈言。</p>
  <p id="a69">谁无悲愍心　　打毁此比丘</p>
  <p id="a6A">云何出家所　　而生勇健想</p>
  <p id="a6B">云何都不忍　　生此残害心</p>
  <p id="a6C">无过横加害　　实是非理人</p>
  <p id="a6D">出家舍荣贵　　单独无势力</p>
  <p id="a6E">衣钵以自随　　不畜盈长物</p>
  <p id="a6F">是何残害人　　毁打乃如是</p>
  <p id="a6G">诸同学等扶接捉手。<a id="a-6H"></a>诣尊者迦旃延所。<a id="a-6I"></a>见娑罗那举声涕哭。<a id="a-6J"></a>生于厌恶。<a id="a-6K"></a>而说偈言。</p>
  <p id="a6L">如彼阎浮果　　赤白青班驳</p>
  <p id="a6M">亦有赤淤处　　血流处处出</p>
  <p id="a6N">谁取汝身体　　使作如是色</p>
  <p id="a6O">尔时比丘娑罗那。<a id="a-6P"></a>以己身破血流之处指示尊者。<a id="a-6Q"></a>即说偈言。</p>
  <p id="a6R">如我无救护　　单孑乞自活</p>
  <p id="a6S">自省无过患　　轻欺故被打</p>
  <p id="a6T">巴树提自恣　　豪贵土地主</p>
  <p id="a6U">起暴纵逸心　　恶鞭如注火</p>
  <p id="a6V">用烧毁我身　　我既无过恶</p>
  <p id="a6W">横来见打扑　　伤害乃致是</p>
  <p id="a6X">尊者迦旃延知娑罗那其心忿恚。<a id="a-6Y"></a>而告之言。<a id="a-6Z"></a>出家之法不护己身为灭心苦。<a id="a-6a"></a>即说偈言。</p>
  <p id="a6b">汝身既苦厄　　云何生怨恨</p>
  <p id="a6c">莫起嗔恚鞭　　狂心用自伤</p>
  <p id="a6d">娑罗那心生苦恼嗔相外现。<a id="a-6e"></a>如龙斗时吐舌现光亦如雷电。<a id="a-6f"></a>而说偈言。</p>
  <p id="a6g">和上应当知　　嗔慢烧我心</p>
  <p id="a6h">犹如枯干树　　中空而火起</p>
  <p id="a6i">出家修梵行　　已经尔所时</p>
  <p id="a6j">如我于今者　　欲还归其家</p>
  <p id="a6k">儜劣怯弱者　　犹不堪是苦</p>
  <p id="a6l">况我能堪忍　　如此大苦事</p>
  <p id="a6m">我今欲归家　　还取于王位</p>
  <p id="a6n">集诸象军众　　覆地皆黑色</p>
  <p id="a6o">嗔恚心炽盛　　昼夜无休息</p>
  <p id="a6p">犹如大猛火　　焚烧于山野</p>
  <p id="a6q">萤火在中燋　　巴树提亦尔</p>
  <p id="a6r">说是偈已即以三衣与同梵行者。<a id="a-6s"></a>涕泣哽咽礼和上足。<a id="a-6t"></a>辞欲还家。<a id="a-6u"></a>复说偈言。</p>
  <p id="a6v">和上当听我　　忏悔除罪过</p>
  <p id="a6w">我今必向家　　心意无愿乐</p>
  <p id="a6x">于出家法中　　不得灭此怨</p>
  <p id="a6y">时彼和上于修多罗义中善能分别最为第一。<a id="a-6z"></a>辞辩乐说亦为第一。<a id="a-70"></a>而告之言。<a id="a-71"></a>汝今不应作如斯事。<a id="a-72"></a>所以者何。<a id="a-73"></a>此身不坚会归尽灭。<a id="a-74"></a>是故汝今不应为身违远佛法。<a id="a-75"></a>应当观察无常不净。<a id="a-76"></a>即说偈言。</p>
  <p id="a77">此身不清净　　九孔恒流污</p>
  <p id="a78">臭秽甚可恶　　乃是众苦器</p>
  <p id="a79">是身极鄙陋　　痈疮之所聚</p>
  <p id="a7A">若少枨触时　　生于大苦恼</p>
  <p id="a7B">汝意迷着此　　殊非智慧理</p>
  <p id="a7C">应舍下劣志　　如来所说偈</p>
  <p id="a7D">汝今宜忆持　　忿恚嗔恼时</p>
  <p id="a7E">能自禁制者　　犹如以[革*必]勒</p>
  <p id="a7F">禁制于恶马　　禁制名善乘</p>
  <p id="a7G">不制名放逸　　居家名牢系</p>
  <p id="a7H">出家为解缚　　汝既得解脱</p>
  <p id="a7I">返还求枷锁　　牢缚系闭处</p>
  <p id="a7J">嗔是内怨贼　　汝莫随顺嗔</p>
  <p id="a7K">为嗔所禁制　　佛以是缘故</p>
  <p id="a7L">赞于多闻者　　仙圣中之王</p>
  <p id="a7M">汝当随彼语　　今当忆多闻</p>
  <p id="a7N">莫逐于嗔恚　　若以铁锯解</p>
  <p id="a7O">身体及支节　　佛为富那等</p>
  <p id="a7P">所可宣说者　　汝宜念多闻</p>
  <p id="a7Q">如是等言语　　当忆舍利弗</p>
  <p id="a7R">说五不恼法　　汝当善观察</p>
  <p id="a7S">世间之八法　　汝宜深校计</p>
  <p id="a7T">嗔恚之过恶　　应当自观察</p>
  <p id="a7U">出家之标相　　心与相相应</p>
  <p id="a7V">为不相应耶　　比丘之法者</p>
  <p id="a7W">从他乞自活　　云何食信施</p>
  <p id="a7X">而生重嗔恚　　他食在腹中</p>
  <p id="a7Y">云何生嗔恚　　而为于信施</p>
  <p id="a7Z">之所消灭耶　　汝欲行法者</p>
  <p id="a7a">不应起嗔恚　　自言行法人</p>
  <p id="a7b">为众作法则　　而起嗔恚者</p>
  <p id="a7c">是所不应作　　嗔忿恼其心</p>
  <p id="a7d">而口出恶言　　智人所讥呵</p>
  <p id="a7e">是故不应为　　诸有出家者</p>
  <p id="a7f">应当具三事　　调顺于比丘</p>
  <p id="a7g">忍辱不起嗔　　决定持禁戒</p>
  <p id="a7h">实语不妄说　　善修于忍辱</p>
  <p id="a7i">不宜生嗔意　　沙门种类者</p>
  <p id="a7j">不应出恶言　　应着柔和衣</p>
  <p id="a7k">出家所不应　　嗔出粗恶语</p>
  <p id="a7l">犹如仙禅坐　　抽剑着抱上</p>
  <p id="a7m">比丘器衣服　　一切与俗异</p>
  <p id="a7n">嗔忿同白衣　　是所未应作</p>
  <p id="a7o">粗言同俗人　　云何名比丘</p>
  <p id="a7p">剃发除饰好　　自卑行乞食</p>
  <p id="a7q">作是卑下相　　不断于憍慢</p>
  <p id="a7r">若欲省憍慢　　应弃秽恶心</p>
  <p id="a7s">速求于解脱　　身如彼射的</p>
  <p id="a7t">有的箭则中　　有身众苦加</p>
  <p id="a7u">无身则无苦　　如似关逻门</p>
  <p id="a7v">击鼓着其侧　　有人从远来</p>
  <p id="a7w">疲极欲睡眠　　至门皆打鼓</p>
  <p id="a7x">未曾有休息　　此人不得眠</p>
  <p id="a7y">嗔于击鼓者　　彼共多人争</p>
  <p id="a7z">后思其根本　　此本乃是鼓</p>
  <p id="a80">都非众人过　　即起斫破鼓</p>
  <p id="a81">乃得安隐眠　　比丘身如鼓</p>
  <p id="a82">为乐故出家　　蚊虻蝇毒草</p>
  <p id="a83">皆能蜇螫人　　应常勤精进</p>
  <p id="a84">远离于此身　　勿得久乐住</p>
  <p id="a85">应睹其元本　　乃是阴界聚</p>
  <p id="a86">破坏阴界苦　　安隐涅槃眠</p>
  <p id="a87">时彼和上说是偈已。<a id="a-88"></a>而语之言。<a id="a-89"></a>汝于今者宜舍嗔忿恼害之心。<a id="a-8A"></a>设欲恼他当听我说。<a id="a-8B"></a>一切世间悉皆娆恼。<a id="a-8C"></a>云何方欲恼害众生。<a id="a-8D"></a>一切众生皆属死王。<a id="a-8E"></a>我及于汝并彼国王不久当死汝今何故欲杀怨家。<a id="a-8F"></a>一切有生皆归于死。<a id="a-8G"></a>何须汝害。<a id="a-8H"></a>生必有死无有疑难。<a id="a-8I"></a>如似日出必当灭没。<a id="a-8J"></a>体性是死。<a id="a-8K"></a>何须加害。<a id="a-8L"></a>汝设害彼有何利乐。<a id="a-8M"></a>汝名持戒。<a id="a-8N"></a>欲加毁人于未来世必得重报受苦无量。<a id="a-8O"></a>此报亦尔何须加毁。<a id="a-8P"></a>彼王毁汝。<a id="a-8Q"></a>汝起大嗔。<a id="a-8R"></a>嗔恚之法现在大苦。<a id="a-8S"></a>于未来世复获苦报。<a id="a-8T"></a>先当害嗔。<a id="a-8U"></a>云何伤彼。<a id="a-8V"></a>若于刹那起嗔恚者逼恼身心。<a id="a-8W"></a>我今为汝说如是法。<a id="a-8X"></a>当听是喻。<a id="a-8Y"></a>如指然火欲以烧他。<a id="a-8Z"></a>未能害彼自受苦恼。<a id="a-8a"></a>嗔恚亦尔。<a id="a-8b"></a>欲害他人自受楚毒。<a id="a-8c"></a>身如干薪嗔恚如火。<a id="a-8d"></a>未能烧他。<a id="a-8e"></a>自身燋然。<a id="a-8f"></a>徒起嗔心欲害于彼。<a id="a-8g"></a>或能不能。<a id="a-8h"></a>自害之事决定成就。<a id="a-8i"></a>尔时娑罗那默然而听和上所说法要。<a id="a-8j"></a>同梵行者咸生欢喜。<a id="a-8k"></a>各相谓言。<a id="a-8l"></a>彼听和上所说法要必不罢道。<a id="a-8m"></a>娑罗那心怀不忍。<a id="a-8n"></a>高声而言。<a id="a-8o"></a>无心之人犹不能忍如斯之事。<a id="a-8p"></a>况我有心而能堪任。<a id="a-8q"></a>娑罗那说偈言。</p>
  <p id="a8r">电光流虚空　　犹如金马鞭</p>
  <p id="a8s">虚空无情物　　犹出雷音声</p>
  <p id="a8t">我今是王子　　与彼未有异</p>
  <p id="a8u">云何能堪忍　　而当不加报</p>
  <p id="a8v">说是偈已。<a id="a-8w"></a>白和上言。<a id="a-8x"></a>所说实尔。<a id="a-8y"></a>然我今者心坚如石渧水不入。<a id="a-8z"></a>我见皮破血流在外。<a id="a-90"></a>便生嗔恚憍慢之心。<a id="a-91"></a>我不求请。<a id="a-92"></a>亦非彼奴。<a id="a-93"></a>亦非庸作。<a id="a-94"></a>不是彼民。<a id="a-95"></a>我不作贼。<a id="a-96"></a>不中陷人。<a id="a-97"></a>不斗乱王。<a id="a-98"></a>为以何过而见加毁。<a id="a-99"></a>彼居王位谓己有力。<a id="a-9A"></a>我今穷下人各有相。<a id="a-9B"></a>我自乞食坐空林中。<a id="a-9C"></a>横加毁害。<a id="a-9D"></a>我当使如己之比不敢毁害。<a id="a-9E"></a>我当报是不使安眠。<a id="a-9F"></a>我是善人横加毁辱。<a id="a-9G"></a>我今报彼当令受苦。<a id="a-9H"></a>过我今日使凶横者不敢加恶。<a id="a-9I"></a>作是语已。<a id="a-9J"></a>于和上前长跪白言。<a id="a-9K"></a>为我舍戒。<a id="a-9L"></a>尔时同师及诸共学同梵行者。<a id="a-9M"></a>举声大哭。<a id="a-9N"></a>汝今云何舍于佛法。<a id="a-9O"></a>或有捉手。<a id="a-9P"></a>或抱持者。<a id="a-9Q"></a>五体投地为作礼者。<a id="a-9R"></a>而语之言。<a id="a-9S"></a>汝今慎莫舍于佛法。<a id="a-9T"></a>即说偈言。</p>
  <p id="a9U">云何于众中　　独自而舍去</p>
  <p id="a9V">退于佛禁戒　　云何作是恶</p>
  <p id="a9W">云佛非我师　　比丘至汝家</p>
  <p id="a9X">云何不惭愧　　汝初受戒时</p>
  <p id="a9Y">誓能尽形持　　云何无忠信</p>
  <p id="a9Z">而欲舍梵行　　执钵持袈裟</p>
  <p id="a9a">乞食以久长　　着铠捉刀杖</p>
  <p id="a9b">方欲入战阵　　王鞭毁汝身</p>
  <p id="a9c">弃舍沙门法　　不忆忍辱仙</p>
  <p id="a9d">割截于手足　　彼独是出家</p>
  <p id="a9e">汝非出家耶　　彼独自知法</p>
  <p id="a9f">汝不知法耶　　彼极被截刖</p>
  <p id="a9g">犹生慈愍心　　坚持心不乱</p>
  <p id="a9h">汝今为杖捶　　而便失心耶</p>
  <p id="a9i">尊者迦旃延语众人言。<a id="a-9j"></a>彼心以定。<a id="a-9k"></a>汝等舍去。<a id="a-9l"></a>当为汝治。<a id="a-9m"></a>诸比丘等既去之后。<a id="a-9n"></a>尊者迦栴延摩娑罗那顶。<a id="a-9o"></a>而作是言。<a id="a-9p"></a>汝审去耶。<a id="a-9q"></a>白言。<a id="a-9r"></a>和上。<a id="a-9s"></a>我今必去。<a id="a-9t"></a>迦旃延言。<a id="a-9u"></a>汝但一夜在此间宿。<a id="a-9v"></a>明日可去莫急舍戒。<a id="a-9w"></a>答言可尔。<a id="a-9x"></a>我今最后用和上语。<a id="a-9y"></a>今夜当于和上边宿。<a id="a-9z"></a>明日舍戒当还家居。<a id="a-A0"></a>取于王位与巴树提共相抗衡。<a id="a-A1"></a>和上足边以草为敷于其上宿。<a id="a-A2"></a>时迦旃延以神足力令其重眠。<a id="a-A3"></a>梦向本国。<a id="a-A4"></a>舍戒还家居于王位。<a id="a-A5"></a>集于四兵往向巴树提。<a id="a-A6"></a>时巴树提亦集四兵共其斗战。<a id="a-A7"></a>娑罗那军悉皆破坏。<a id="a-A8"></a>擒娑罗那拘执将去。<a id="a-A9"></a>巴树提言。<a id="a-AA"></a>此是恶人可将杀去。<a id="a-AB"></a>于其颈上系枷罗毗罗鬘。<a id="a-AC"></a>魁脍摇作恶声。<a id="a-AD"></a>令众人侍卫器仗围绕持至冢间。<a id="a-AE"></a>于其中路见迦旃延执持衣钵入城乞食。<a id="a-AF"></a>涕泣堕泪。<a id="a-AG"></a>向于和上。<a id="a-AH"></a>而说偈言。</p>
  <p id="aAI">不用师长教　　嗔恚恼浊体</p>
  <p id="aAJ">今当至树下　　毁败于佛法</p>
  <p id="aAK">我今趣死去　　众刀围绕我</p>
  <p id="aAL">如鹿在围中　　我今亦如是</p>
  <p id="aAM">不见阎浮提　　最后见和上</p>
  <p id="aAN">虽复有恶心　　故如牛念犊</p>
  <p id="aAO">时彼魁脍所执持刀犹如青莲。<a id="a-AP"></a>而语之言。<a id="a-AQ"></a>此刀斩汝。<a id="a-AR"></a>虽有和上何所能为。<a id="a-AS"></a>求哀和上举声大哭。<a id="a-AT"></a>我今归依和上。<a id="a-AU"></a>即从睡觉惊怖礼和上足。<a id="a-AV"></a>愿和上解我违和上语言。<a id="a-AW"></a>我本愚痴欲舍佛禁。<a id="a-AX"></a>听我出家我不报怨亦不用王。<a id="a-AY"></a>所以者何。<a id="a-AZ"></a>乐欲味少苦患众多。<a id="a-Aa"></a>怨恚过恶我悉证知。<a id="a-Ab"></a>我今唯欲得解脱法。<a id="a-Ac"></a>我无志定轻躁众生不善观察。<a id="a-Ad"></a>于诸智者不共语言。<a id="a-Ae"></a>为一切众生所呵骂器。<a id="a-Af"></a>唯愿和上度我出家。<a id="a-Ag"></a>于苦恼时现悲愍相。<a id="a-Ah"></a>我于苦恼中和上悲愍我。<a id="a-Ai"></a>迦栴延言。<a id="a-Aj"></a>汝不罢道我以神力故现梦耳。<a id="a-Ak"></a>彼犹不信。<a id="a-Al"></a>和上右臂出光。<a id="a-Am"></a>而语之言。<a id="a-An"></a>汝不罢道自看汝相。<a id="a-Ao"></a>娑罗那欢喜作是言。<a id="a-Ap"></a>呜呼善哉知识。<a id="a-Aq"></a>以善方便开解于我。<a id="a-Ar"></a>我有过失以梦支持。<a id="a-As"></a>佛说善知识者梵行全体。<a id="a-At"></a>此言实尔。<a id="a-Au"></a>谁有得解脱不依善知识。<a id="a-Av"></a>唯有痴者不依善友。<a id="a-Aw"></a>云何而能得于解脱。<a id="a-Ax"></a>尊者迦旃延拔济娑罗那巴树提嗔恚之毒药消灭无遗余。<a id="a-Ay"></a>是故有智者应近善知识。</p>
 </body>
</html>