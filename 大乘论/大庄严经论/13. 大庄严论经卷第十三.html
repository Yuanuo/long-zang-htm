<!DOCTYPE html>
<html>
<head>
  <meta charset="utf-8"/>
  <meta name="author" content="马鸣菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>大庄严论经卷第十三</title>
</head>
<body>
  <h1 class="head">大庄严论经卷第十三</h1>
  <h2>（六六）</h2>
  <p>复次供养佛塔功德甚大。是故应当勤心供养。我昔曾闻。波斯匿王往诣佛所顶礼佛足。闻有异香殊于天香。以闻此香四向顾视莫知所在。即白世尊。为谁香耶。佛告王曰。汝今欲知此香处耶。王即白言。唯然欲闻。尔时世尊以手指地。即有骨现。如赤栴檀长于五丈。如来语王。所闻香者从此骨出。时波斯匿王即白佛言。以何因缘有此骨香。佛告王曰。宜善谛听。佛言。过去有佛号迦叶。彼佛世尊化缘已讫入于涅槃。尔时彼王名曰伽翅。取佛舍利造七宝塔。高广二由旬。又敕国内。诸有花者不听余用。尽皆持往供养彼塔。时彼国中有长者子与淫女通。专念欲事情不能离。一切诸花尽在佛塔。为欲所盲。即入迦叶佛塔盗取一花持与淫女。时长者子知佛功德。为欲所狂造此非法。即生悔恨淫欲情息。既至明日生于厌恶。作是念言。我为不善盗取佛花与彼淫女。即时悔热身遍生疮。初如芥子。后转增长无有空处。即说偈言。</p>
  <p class="l-js-5c">我今作不善　　违犯诸佛教</p>
  <p class="l-js-5c">舍离于惭愧　　是则无敬心</p>
  <p class="l-js-5c">违于善逝语　　非是佛弟子</p>
  <p class="l-js-5c">一切诸人民　　不敢违王教</p>
  <p class="l-js-5c">然我独毁犯　　国制及信法</p>
  <p class="l-js-5c">我今无羞耻　　实同彼禽兽</p>
  <p class="l-js-5c">福田中最胜　　不过世尊塔</p>
  <p class="l-js-5c">然我愚痴故　　盗花为鄙事</p>
  <p class="l-js-5c">云何此手臂　　即时不堕落</p>
  <p class="l-js-5c">又复此大地　　云何不陷没</p>
  <p class="l-js-5c">而能载于我　　怪哉欲所烧</p>
  <p class="l-js-5c">焚灭诸善行　　为欲所迷惑</p>
  <p class="l-js-5c">入于闇薮中　　为结贼所劫</p>
  <p class="l-js-5c">今我为欲使　　不观其果报</p>
  <p class="l-js-5c">盗花以自严　　久受地狱苦</p>
  <p class="l-js-5c">倍生悔恨心　　其身转燋然</p>
  <p>尔时彼人身所生疮寻即坏破甚为臭秽。是时彼人父母兄弟皆来瞻视。即与冷药疗治其病。病更增剧。复命良医而重诊之。云。须牛头栴檀用涂身体。尔乃可愈。时彼父母即以贵价买牛头栴檀用涂子身。遂增无除。尔时彼人涕泣惊惧。白父母言。徒作勤苦。然子此病从心而起。非是身患。父告子言。云何心病。子即用偈以答父言。</p>
  <p>鄙[亵-〦+卄]成可耻　　不宜向父说</p>
  <p class="l-js-5c">然今病所困　　是以离惭愧</p>
  <p class="l-js-5c">盗取尊塔花　　持用与淫女</p>
  <p class="l-js-5c">已作斯恶事　　后还得悔心</p>
  <p class="l-js-5c">昼则欲日炙　　夜即得悟心</p>
  <p class="l-js-5c">若蒙悔过者　　喻如冷水浇</p>
  <p class="l-js-5c">我今身心热　　后受地狱苦</p>
  <p class="l-js-5c">犹如腐朽树　　火从其内然</p>
  <p class="l-js-5c">我今亦如是　　心火从内发</p>
  <p class="l-js-5c">冷水优尸罗　　青莲真珠贯</p>
  <p class="l-js-5c">瞿麦摩罗等　　及与诸栴檀</p>
  <p class="l-js-5c">若用如是等　　涂于外身体</p>
  <p class="l-js-5c">终不能得差　　忧热从内起</p>
  <p class="l-js-5c">应当用涂心　　涂身将何益</p>
  <p class="l-js-5c">将我诣塔中　　为我设供养</p>
  <p class="l-js-5c">此病必除愈　　父母及兄弟</p>
  <p class="l-js-5c">即共举其床　　往诣佛塔所</p>
  <p class="l-js-5c">身体转增热　　气息垂欲绝</p>
  <p>尔时父母兄弟诸亲举床到已。彼人专念迦叶如来三藐三菩提。涕泣盈目。以己所持栴檀之香。悲哀向塔。而说偈言。</p>
  <p class="l-js-5c">大悲救苦厄　　常说众善事</p>
  <p class="l-js-5c">我为欲迷惑　　盲冥无所见</p>
  <p class="l-js-5c">我于真济所　　造作诸过恶</p>
  <p class="l-js-5c">塔如须弥山　　我痴故毁犯</p>
  <p class="l-js-5c">现得恶名称　　后生堕恶道</p>
  <p class="l-js-5c">不观佛功德　　今受此恶报</p>
  <p class="l-js-5c">即以得现果　　后必受热恼</p>
  <p class="l-js-5c">明者以慧眼　　离苦除诸欲</p>
  <p class="l-js-5c">我今怀忧愁　　诚心归命佛</p>
  <p class="l-js-5c">诸所造过患　　愿当拔济我</p>
  <p class="l-js-5c">如人跌倾倒　　依地而得起</p>
  <p>尔时父母及诸眷属赞言。善哉善哉。汝今乃能作是赞叹。唯佛世尊能除汝病即说偈言。</p>
  <p class="l-js-5c">汝今于佛所　　应生信解心</p>
  <p class="l-js-5c">唯佛大功德　　乃能拔济汝</p>
  <p class="l-js-5c">譬如入大海　　船破失财宝</p>
  <p class="l-js-5c">身既不沉没　　复还获财利</p>
  <p>时长者子诸亲既睹身疮坏烂臭秽。厌恶生死。即以华香涂香末香用供养迦叶佛塔。复以牛头栴檀以画佛身。身疮渐差发欢喜心。热患尽愈。尔时长者子以得现报。生欢喜心知其罪灭。即说偈言。</p>
  <p class="l-js-5c">如来一切智　　解脱诸结使</p>
  <p class="l-js-5c">迦叶三佛陀　　能济诸众生</p>
  <p class="l-js-5c">佛是众生父　　为于诸世界</p>
  <p class="l-js-5c">而作不请友　　唯有佛世尊</p>
  <p class="l-js-5c">能有此悲心　　我今于佛所</p>
  <p class="l-js-5c">造作大过恶　　愿听我忏悔</p>
  <p class="l-js-5c">内心发誓愿　　唯垂听我说</p>
  <p class="l-js-5c">为欲所逼迫　　失意作诸恶</p>
  <p class="l-js-5c">使我离爱欲　　及以结使怨</p>
  <p>诸根不调顺　　犹如[怡-台+龙]戾马</p>
  <p class="l-js-5c">愿莫造恶行　　常获寂灭迹</p>
  <p class="l-js-5c">以牛头栴檀　　供养于佛塔</p>
  <p class="l-js-5c">身常得此香　　莫堕诸恶趣</p>
  <p>彼长者子于后命终生于天上。或处人中身常有香。身体支节皆有相好。父母立字号曰香身。尔时香身厌恶阴界。求索出家得辟支佛道。此骨是辟支佛骨所出之香。是故众人应供养塔获大功德。</p>
  <h2>（六七）</h2>
  <p>复次先有善根应得解脱。由不闻法因缘等故还堕地狱。是故应当至心听法。我昔曾闻。富罗那弟子尸利鞠多者。是树提伽姐夫。时树提伽父先是尼乾陀弟子。一切众生教法相习而树提伽蒙佛恩化。其父亦信为佛弟子。更不咨禀六师之徒。时树提伽为欲化彼姐夫尸利鞠多故。数数到边。而语之言。佛婆伽婆是一切智。彼姊夫言。富罗那者亦是一切智。诤一切智故遂共议论。树提伽语尸利鞠多言。我今当示汝一切智。汝富罗那者非一切智。以少智相诳惑世人。称己有智实非一切智。但以相貌有所忖度。正可能知小小事耳。何由得名一切种智。即说偈言。</p>
  <p class="l-js-5c">犹如生盲者　　水精以为眼</p>
  <p class="l-js-5c">诳惑小儿等　　自称我有目</p>
  <p class="l-js-5c">彼先自无目　　今称我有目</p>
  <p class="l-js-5c">此语不可信　　正可诳痴者</p>
  <p class="l-js-5c">能解因相论　　方便诈自显</p>
  <p class="l-js-5c">以此相貌故　　诳惑于众人</p>
  <p class="l-js-5c">相貌近是事　　竟何所知晓</p>
  <p>尸利鞠多语树提伽言。汝为瞿昙幻术所惑。富兰那者是一切智。汝今不识便生诽谤。富罗那行住坐卧三世之事尽能明了。树提伽言。我今示汝富兰那非一切智事。即请富罗那将向其家。时富兰那作是念。树提伽者。其父昔日是我弟子。往事瞿昙。知彼过患。还来归我。是我福德。作是念已许受其请。于其后日富兰那将诸徒众数百千人。又有五百弟子以自围绕。诣树提伽家。既至其家。时富兰那微笑。尸利鞠多问富兰那言。婆伽婆何故微笑。富兰那言。我遥见彼那摩陀河岸。有一猕猴堕于水中。是故笑耳。尸利鞠多复白之言。婆伽婆天眼清净。在此城内遥见千里外那摩陀河上猕猴堕水。时彼外道将诸弟子。入树提伽家即时就坐。众既定已。时树提伽以饭覆羹上授与富兰那。富兰那言。此饭无羹云何可食。树提伽即搅羹饭语尸利鞠多言。今汝师者尚不能见钵中饭下有羹。何能远知千里外猕猴堕于河耶。事验可知非一切智。但贪名闻为利养故。众生可愍。自既诳惑。复以教人。即说偈言。</p>
  <p class="l-js-5c">汝师富兰那　　颠惑邪倒见</p>
  <p class="l-js-5c">失于智慧灯　　住无明闇中</p>
  <p class="l-js-5c">迷谬自相爱　　愚者还相重</p>
  <p class="l-js-5c">释种中最胜　　具相三十二</p>
  <p class="l-js-5c">唯此一切智　　更无第一者</p>
  <p>时富兰那以惭愧故。食不自饱。低头而去。时尸利鞠多愁惨不乐。既为师徒。虽有短陋犹欲使胜尸利鞠多。诣富兰那所而语之言。莫用愁恼。树提伽今者毁辱婆伽婆。犹得还家未足为耻。我若请彼树提伽师。来至家者。正可得入终不得出。作是语已。便诣只桓往请世尊。心实谄曲诈设恭敬。叉手合掌向于世尊。而说偈言。</p>
  <p class="l-js-5c">我明设微供　　愿屈临我家</p>
  <p class="l-js-5c">三界中胜器　　愿不见放舍</p>
  <p>尔时世尊知尸利鞠多心怀谄曲外诈恭敬。即说偈言。</p>
  <p class="l-js-5c">心怀于二计　　外现亲软善</p>
  <p class="l-js-5c">犹如有鱼处　　水必有回动</p>
  <p class="l-js-5c">譬如作璎珞　　内铜外涂金</p>
  <p class="l-js-5c">智者观察已　　即知非真金</p>
  <p class="l-js-5c">心有所怀侠　　外色必有异</p>
  <p class="l-js-5c">无心尚可知　　况复有心者</p>
  <p class="l-js-5c">纯金色相好　　睹者即知真</p>
  <p class="l-js-5c">若以金涂铜　　善别知非实</p>
  <p>尔时世尊深知尸利鞠多心怀诈伪。如来世尊大悲怜愍。又复观其供养善根垂熟。世尊寻即默受其请。</p>
  <p>时尸利鞠多作是念。若是一切智者。云何不知我心。便受我请。即说偈言。</p>
  <p class="l-js-5c">何有一切智　　而不修苦行</p>
  <p class="l-js-5c">乐著于乐事　　不能知我心</p>
  <p class="l-js-5c">何名一切智　　呜呼世愚者</p>
  <p class="l-js-5c">不知其过短　　便生功德相</p>
  <p class="l-js-5c">实无有智慧　　横赞叹其德</p>
  <p class="l-js-5c">惑著相好扇　　称誉遍世界</p>
  <p>时尸利鞠多说是偈已。即还其家。施设供具。于饭食中尽著毒药。于中门内作大深坑。满中盛伽陀罗炭使无烟焰。又以灰土用覆其上。上又覆草。时妇问夫。造何等事劬劳乃尔。其夫答曰。今我所为欲害怨家。其妇问言。谁是怨家。尸利鞠多即说偈言。</p>
  <p class="l-js-5c">好乐著诸乐　　怖畏苦恼事</p>
  <p class="l-js-5c">不修诸苦行　　欲求于解脱</p>
  <p class="l-js-5c">喜乐甘肴膳　　又勇行辩说</p>
  <p class="l-js-5c">释中种族子　　此是我大怨</p>
  <p>时尸利鞠多妇叉手白其夫言。可舍忿心。我昔曾于弟舍见佛如此大丈夫。何故生怨。即说偈言。</p>
  <p class="l-js-5c">彼牟尼能忍　　断除嫌恨相</p>
  <p class="l-js-5c">又灭慢贡高　　舍离于斗诤</p>
  <p class="l-js-5c">于彼生怨者　　谁应可为亲</p>
  <p class="l-js-5c">观彼大人相　　无有嗔害心</p>
  <p class="l-js-5c">常出柔软音　　先言善慰问</p>
  <p class="l-js-5c">其鼻圆且直　　无有诸洼曲</p>
  <p class="l-js-5c">直视不回顾　　亦不左右眄</p>
  <p class="l-js-5c">言又不粗犷　　恶口而两舌</p>
  <p class="l-js-5c">和颜无嗔色　　亦复不暴恶</p>
  <p class="l-js-5c">言无所伤触　　亦不使忧恼</p>
  <p class="l-js-5c">云何横于彼　　生于嗔毒相</p>
  <p class="l-js-5c">面如秋满月　　目如青莲敷</p>
  <p class="l-js-5c">行如师子王　　垂臂过于膝</p>
  <p class="l-js-5c">身如真金山　　汝值如是怨</p>
  <p class="l-js-5c">恶道悉空虚　　若无此怨者</p>
  <p class="l-js-5c">世间极大苦　　三恶道充满</p>
  <p>尸利鞠多作是思惟。彼亲弟故心生己党。今当守护。若不尔者。或泄我言以告傍人。作是念已即闭其妇在深室中。即时遣人唤诸尼揵。汝今可来为汝除怨。我以施设火坑毒饭。此诸尼揵五热炙身。咸皆燋黑犹如灰炭。自相招集即共往诣尸利鞠多所止之处。尸利鞠多庄严舍宅白净鲜洁。如贵吒迦树。诸尼揵等既至其家在其楼上。犹如乌群。亦如俱翅罗鸟黑蜂围绕在贵吒迦树踊跃欢喜。诸尼揵子亦复如是。而作是言。我今当观瞿昙沙门正尔燋然。若火烧不燋毒饭足害。毕定当死。作是语已欢喜微笑。时尸利鞠多即遣一人。往诣佛所白佛言。时到饭食已办。自上高楼与富兰那共议此事时。尸利鞠多所住宅神。愁忧啼泣而作是言。如来世雄三界之尊。佛婆伽婆。云何恶心乃欲毁害。我于今者都无活路。所以者何。如来世尊三界无上。在此灭没。恶名流布遍满世间。一切诸神咸嗤笑我。此是恶人我当云何而得活耶。如来昔日为菩萨时。不惜财物身体手足。为怜愍故作如斯事。况于今日而当爱身。云何欲于如斯人边起恶逆心。是故我当必定舍命。又佛世尊于现在世为众生故六年苦行。日食一麻一米。身体羸瘠骨肉干竭。即说偈言。</p>
  <p class="l-js-5c">如来行苦行　　六年自干燋</p>
  <p class="l-js-5c">作是难苦业　　为诸众生故</p>
  <p class="l-js-5c">如斯悲愍者　　云何欲加害</p>
  <p>彼所遣人到竹林中白言。世尊。食具已办宜知是时。尔时世尊大悲熏心。为欲利益诸众生故。挥手而言。咄哉凡愚。汝于今者应见真谛。于过去世供养诸佛。有解脱缘善根已熟。云何乃遣如此使人作颠倒事。火坑毒饭以待于我。云何作是极恶之事。而来见唤。此所为事甚为非理。即说偈言。</p>
  <p class="l-js-5c">我于昔日时　　六年行苦行</p>
  <p class="l-js-5c">为诸众生故　　作此诸难事</p>
  <p class="l-js-5c">众生今云何　　反欲见毁害</p>
  <p class="l-js-5c">咄哉极愚痴　　盲无慧目者</p>
  <p class="l-js-5c">作是非法事　　横欲加恼害</p>
  <p class="l-js-5c">我念诸众生　　过于慈父母</p>
  <p class="l-js-5c">云何于我所　　而生残害心</p>
  <p class="l-js-5c">今日时以到　　诸佛之常法</p>
  <p class="l-js-5c">为众生真济　　如医欲救病</p>
  <p class="l-js-5c">种种加毁骂　　犹故生忍心</p>
  <p class="l-js-5c">我今亦如医　　往诣于彼家</p>
  <p class="l-js-5c">何故而往彼　　大悲之所逼</p>
  <p class="l-js-5c">如人得鬼病　　心意不自在</p>
  <p class="l-js-5c">加毁骂咒师　　为治鬼病故</p>
  <p class="l-js-5c">亦不责病者　　今此诸众生</p>
  <p class="l-js-5c">烦恼鬼在心　　愚痴不分别</p>
  <p class="l-js-5c">横欲加毁害　　我今亦如是</p>
  <p class="l-js-5c">但除烦恼鬼　　不应责彼人</p>
  <p>尔时世尊从坐而起。外现不悦。复说偈言。</p>
  <p class="l-js-5c">阿难持衣来　　罗睺罗取钵</p>
  <p class="l-js-5c">难陀汝亦去　　速疾唤比丘</p>
  <p class="l-js-5c">不得复停止　　宜应速疾往</p>
  <p class="l-js-5c">彼尸利鞠多　　今急待教化</p>
  <p class="l-js-5c">我住毒蛇身　　为度众生故</p>
  <p class="l-js-5c">我今畜是怨　　为益彼众生</p>
  <p>尔时如来出林树间。犹如云散日从中出。时彼林神以天眼见尸利鞠多舍内所设火坑毒饭。啼泣堕泪。敬爱佛故顶礼佛足。瞻仰尊颜。而说偈言。</p>
  <p class="l-js-5c">彼意怀残恶　　无有利益心</p>
  <p class="l-js-5c">愿佛不须往　　回还向竹林</p>
  <p class="l-js-5c">世尊甚难值　　旷劫时一遇</p>
  <p class="l-js-5c">佛虽不爱身　　为度众生故</p>
  <p class="l-js-5c">如斯胜妙身　　应当勤拥护</p>
  <p class="l-js-5c">未得济度者　　宜应令得度</p>
  <p class="l-js-5c">畏者施无畏　　疲者得止息</p>
  <p class="l-js-5c">令无归依者　　得有归依处</p>
  <p class="l-js-5c">略说而言之　　有无量利益</p>
  <p class="l-js-5c">唯愿佛世尊　　莫往诣其家</p>
  <p class="l-js-5c">为天阿修罗　　而作归依处</p>
  <p>尔时世尊知而故问。问彼天神曰。为何事故不应往诣尸利鞠多所止之处。时有一天。而说偈言。</p>
  <p class="l-js-5c">尸利鞠多舍　　作大深火坑</p>
  <p class="l-js-5c">炽焰满其中　　诈伪覆其上</p>
  <p>佛复说偈言。</p>
  <p class="l-js-5c">贪欲愚痴火　　极为难除灭</p>
  <p class="l-js-5c">我以智水浇　　消灭无遗余</p>
  <p class="l-js-5c">况复世间火　　何能为我害</p>
  <p class="l-js-5c">地狱之猛火　　炽然满世界</p>
  <p class="l-js-5c">七日焚天地　　世间皆融消</p>
  <p class="l-js-5c">如此之猛火　　莫能为我害</p>
  <p class="l-js-5c">尸利鞠多火　　何能见伤毁</p>
  <p>复有一天作如是言。若火不能烧如来者。设食毒饭复当云何。今尸利鞠多为邪见毒染污其心。以此毒害恶逆之心。以毒和饭欲相伤毁。复怀谄伪现柔软相来请世尊。而其内心实怀恶逆。唯愿世尊不须往彼。佛告天曰。我以慈悲阿伽陀药用涂身心。贪爱之毒最难消除。我于久远已拔其本。况世间毒而能中我。汝莫忧愁。尔时如来从竹林出往到城门。时彼林神见佛直进。而作是言。如来世尊将不还返于此竹林。佛今向彼解脱之方。譬如日出必向西方目视不舍。恐于后时更不见佛。火若不烧定为毒饭之所伤害。以诸因缘难可复见。有福德人乃能得见。摧他论者于大众中作师子吼。有福之人乃能更闻。有福利者得接足礼。尔时世尊如行宝楼诸根寂定。诸比丘等悉皆随从。犹如明月众星围绕。往尸利鞠多家。时尸利鞠多宅神举声欲哭。咄哉怪哉。佛来到此。今此尸利鞠多乃作火坑毒饭欲以害佛。尔时宅神礼佛足已。而说偈言。</p>
  <p class="l-js-5c">我未睹佛时　　愿大悲至家</p>
  <p class="l-js-5c">见佛到家已　　心中不喜乐</p>
  <p class="l-js-5c">所以不喜者　　以有非法故</p>
  <p class="l-js-5c">相好庄严身　　瞻仰无厌足</p>
  <p class="l-js-5c">如此大人者　　今当作灰聚</p>
  <p class="l-js-5c">我忆是事故　　身体欲渗没</p>
  <p class="l-js-5c">谁见如此事　　而当不苦恼</p>
  <p class="l-js-5c">假使极恶猛　　愚痴残害人</p>
  <p class="l-js-5c">设见如来身　　不忍生恶念</p>
  <p class="l-js-5c">况复欲加害　　月入罗睺口</p>
  <p class="l-js-5c">世人皆忿恼　　善哉还归去</p>
  <p class="l-js-5c">火坑深七仞　　满中盛炽火</p>
  <p class="l-js-5c">愿莫入此处　　自护及护我</p>
  <p class="l-js-5c">并护彼主人　　及余一切众</p>
  <p>尔时世尊告宅神言。刀毒水火不害慈心。即说偈言。</p>
  <p class="l-js-5c">我护诸众生　　犹如一子想</p>
  <p class="l-js-5c">假使欲害我　　我亦生慈心</p>
  <p class="l-js-5c">烦恼火炽盛　　拥护令免恶</p>
  <p class="l-js-5c">以是因缘故　　谁火能烧我</p>
  <p>佛告宅神。汝今应当舍于怖畏。我今师子吼除障外道。如罗睺罗吞食日月。我今决定不为尸利鞠多之所患害。若不能除云何乃能降伏魔耶。安慰宅神即入其舍。时外道等见佛入舍。甚大欢喜。更相语言。沙门瞿昙今已入外门。复到中门。佛以无畏威光润泽直入无疑。至第三门中转近火坑。尔时彼妇于空室中闻佛世尊到覆火处。心怀狂乱。作是念言。如来今者已到火坑。若脚触草火必炽然。呜呼怪哉。即说偈言。</p>
  <p class="l-js-5c">今当烟中没　　謦咳目雨泪</p>
  <p class="l-js-5c">火然烧衣时　　应当抖擞却</p>
  <p class="l-js-5c">眼看索救护　　宛转而反侧</p>
  <p class="l-js-5c">燋然既以讫　　威光复消融</p>
  <p class="l-js-5c">身相都焚灭　　头发燋堕落</p>
  <p class="l-js-5c">额广白毫相　　今以尽消灭</p>
  <p class="l-js-5c">如鹄在花上　　为火所烧灭</p>
  <p class="l-js-5c">面如净满月　　众生睹其目</p>
  <p class="l-js-5c">犹如美甘露　　既堕焰火中</p>
  <p class="l-js-5c">惊惧视四方　　猛火无悲愍</p>
  <p class="l-js-5c">必烧令燋然　　成炼真金色</p>
  <p class="l-js-5c">见者靡不悦　　大人相炳著</p>
  <p class="l-js-5c">美妙极殊特　　如是之形容</p>
  <p class="l-js-5c">今为火燋缩　　略说而言之</p>
  <p class="l-js-5c">如似金织纳　　卷叠在一处</p>
  <p class="l-js-5c">以渐见消灭　　如月欲尽时</p>
  <p class="l-js-5c">佛身甚微妙　　见者身心悦</p>
  <p class="l-js-5c">如来极奇特　　世界无伦匹</p>
  <p>尔时世尊入第三门渐近火坑。诸尼揵子在重阁上。见于如来转近火坑。心生踊悦。如冢间树群乌在上望死人肉欲得啖食。诸尼揵等在重阁上。亦复如是。时富兰那心生欢喜。而说偈言。</p>
  <p class="l-js-5c">汝善作幻术　　回转诸世间</p>
  <p class="l-js-5c">今日没火坑　　更能为幻不</p>
  <p class="l-js-5c">复有一尼揵　　而作如是言</p>
  <p class="l-js-5c">一足已蹑上　　云何不陷堕</p>
  <p class="l-js-5c">为我目不了　　为是梦幻耶</p>
  <p>尔时世尊以相轮足蹑火坑上。即变火坑为清凉池。满中莲华其叶敷荣。鲜明润泽遍布池中。其众莲华有开敷者。有未开者。尸利鞠多睹斯事已。语富兰那言。汝先欲与佛共捔一切智。汝可舍此语。即说偈言。</p>
  <p class="l-js-5c">善哉可信解　　当除嗔恚心</p>
  <p class="l-js-5c">舍于嫌恨意　　汝可观瞿昙</p>
  <p class="l-js-5c">未曾有之威　　猛焰变为水</p>
  <p class="l-js-5c">土悉化成鱼　　坑中诸火炭</p>
  <p class="l-js-5c">咸变为黑蜂　　复于池水中</p>
  <p class="l-js-5c">化作众莲华　　具足有千叶</p>
  <p class="l-js-5c">遍布于池中　　其须甚炽盛</p>
  <p class="l-js-5c">如秋开敷花　　百叶甚柔软</p>
  <p class="l-js-5c">庄严满此池　　诸鹤在池中</p>
  <p class="l-js-5c">皆出和雅音　　迦兰陀鸟等</p>
  <p class="l-js-5c">亦在中游戏　　举翅水相洒</p>
  <p class="l-js-5c">诸蜂围绕佛　　出于妙音声</p>
  <p class="l-js-5c">鸳鸯相随逐　　复自在娱乐</p>
  <p>尔时富兰那语尸利鞠多言。汝今勿为瞿昙幻术之所惑乱。尸利鞠多于如来所深生敬信。语富兰那言。此是幻耶。答言实尔。是幻所作。尸利鞠多言。汝是一切智不。答言。我是一切智人。尸利鞠多复语之言。汝若审是一切智者。听我所说。即说偈言。</p>
  <p class="l-js-5c">汝若一切智　　亦应知是幻</p>
  <p class="l-js-5c">汝今何不作　　如此幻化事</p>
  <p class="l-js-5c">汝若不知幻　　非是一切智</p>
  <p>时富兰那辞穷理屈不能加报。诸尼揵等语尸利鞠多莫作是语。何以故。是富兰那实一切智。能一切示现。尸利鞠多语诸尼揵子言。汝等故谓此富兰那是一切智耶。富兰那者名之为满造作诸恶满于地狱。故名富兰那。汝等于此满于恶道富兰那所生一切智相耶。尸利鞠多复语之言。释种中能安解脱婆伽婆三藐三佛陀所不生一切种智想耶。即说偈言。</p>
  <p class="l-js-5c">叱汝等方去　　极为无心人</p>
  <p class="l-js-5c">汝若有心者　　假使如金刚</p>
  <p class="l-js-5c">见斯希有事　　尚应生信敬</p>
  <p class="l-js-5c">现见于如来　　为未曾有事</p>
  <p class="l-js-5c">不生信心者　　是为极愚痴</p>
  <p>尔时尼揵等寻各散走。如善咒师令鬼四散。又如日出众闇自除。时尸利鞠多见尼揵等散走。亦复如是。即说偈言。</p>
  <p class="l-js-5c">恐怖目视速　　慞惶欲竞驰</p>
  <p class="l-js-5c">以佛威神力　　惊怕皆散走</p>
  <p class="l-js-5c">尼揵今退散　　亦如魔军坏</p>
  <p class="l-js-5c">尘垢坌身体　　犹著重铠器</p>
  <p class="l-js-5c">时诸尼揵等　　奔突极速疾</p>
  <p>譬如彼[犁-未+牙]牛　　在林虻蜇螫</p>
  <p class="l-js-5c">宛转泥涂身　　狂走不自停</p>
  <p class="l-js-5c">如黑云垂布　　风吹自然散</p>
  <p>时尼揵等既散走已。尸利鞠多心怀惭愧。即便思惟。谁当将我往见世尊。复作是念。树提伽姊先更见佛。我今当共诣世尊所。作是念已。即向先所闭妇户前。扣门唤妇。即说偈言。</p>
  <p class="l-js-5c">善哉汝真是　　无上妙法器</p>
  <p class="l-js-5c">由汝有智慧　　亲近奉世尊</p>
  <p class="l-js-5c">缘我邪见故　　事诸尼揵等</p>
  <p class="l-js-5c">汝今速来出　　共汝供养佛</p>
  <p>时树提伽姊闻是偈已。寻即思惟。尸利鞠多以伤害佛而来诳我。涕泣不乐。即说偈言。</p>
  <p class="l-js-5c">汝知我忧恼　　故来见戏弄</p>
  <p class="l-js-5c">我今当云何　　而往见如来</p>
  <p class="l-js-5c">尼揵等集时　　犹如诸蝗虫</p>
  <p class="l-js-5c">邪见之炽火　　灭于释种灯</p>
  <p>尸利鞠多语其妇言。汝宁不知佛神力耶。汝今何故作如是语。即说偈言。</p>
  <p class="l-js-5c">世间一切火　　何能焚烧佛</p>
  <p class="l-js-5c">谁能烧金刚　　谁能举大地</p>
  <p class="l-js-5c">汝观十力尊　　摧破诸外道</p>
  <p class="l-js-5c">火坑四畔边　　莲华皆开敷</p>
  <p>如鹄处花间　　花[耳*毳]遮绕佛</p>
  <p>尔时其妇闻此偈已。遥见世尊在莲花中。踊跃欢喜。而作是言。佛故不烧。尸利鞠多。呜噎垂泪。而说偈言。</p>
  <p class="l-js-5c">世尊金刚体　　无有能烧者</p>
  <p class="l-js-5c">由近富兰那　　我今自被烧</p>
  <p>如似少湿薪　　逼近干薪[卄/积]</p>
  <p class="l-js-5c">以火焚烧时　　两俱同炽然</p>
  <p>尔时其妇疾出重屋。到世尊所顶礼佛足。胡跪合掌瞻仰尊颜。而说偈言。</p>
  <p class="l-js-5c">得睹威颜者　　世间皆信敬</p>
  <p class="l-js-5c">由我今有福　　还得闻音声</p>
  <p class="l-js-5c">面如净满月　　我今得睹见</p>
  <p class="l-js-5c">我今有福故　　还得睹世尊</p>
  <p class="l-js-5c">相好庄严身　　设当见灭坏</p>
  <p class="l-js-5c">恶名遍充满　　烧灭我等身</p>
  <p>尔时其妇供具以备。请佛世尊及比丘众请令就坐。语其夫言。圣子汝可来入顶礼佛足。尸利鞠多涕泣盈目。而说偈言。</p>
  <p class="l-js-5c">我今造火坑　　规害世尊命</p>
  <p class="l-js-5c">今当以何面　　可复得相见</p>
  <p>尔时其妇语其夫言。圣子可舍疑惑。佛婆伽婆终无嫌恨。即说偈言。</p>
  <p class="l-js-5c">譬如空中手　　无有触碍处</p>
  <p class="l-js-5c">诸佛法亦尔　　佛于一切法</p>
  <p class="l-js-5c">无染亦无著　　离世之八法</p>
  <p class="l-js-5c">如莲华处水　　昔时提婆达</p>
  <p class="l-js-5c">嗔恚心所盲　　为欲害佛故</p>
  <p class="l-js-5c">机关转大石　　当上空中下</p>
  <p class="l-js-5c">不能伤害佛　　如彼罗睺罗</p>
  <p class="l-js-5c">即是如来子　　佛于此二人</p>
  <p class="l-js-5c">等心无憎爱　　视彼怨与亲</p>
  <p class="l-js-5c">左右眼无异　　于诸众生所</p>
  <p class="l-js-5c">慈悲过一子　　终不于汝所</p>
  <p class="l-js-5c">而有憎恶心　　是故不宜惧</p>
  <p>尔时尸利鞠多以惭愧故。曲体随妇口唇干燋。深生愧耻。行步迻迟。如将没地举身战掉。卑下低心极为惊怖。五体投地哀恸号泣。而说偈言。</p>
  <p class="l-js-5c">宁抱持炽火　　并及嗔毒蛇</p>
  <p class="l-js-5c">终不近恶友　　我今为恶友</p>
  <p class="l-js-5c">毒蛇之所螫　　依归善良医</p>
  <p class="l-js-5c">望得除毒害　　三界之真济</p>
  <p class="l-js-5c">愿重见哀愍　　我作重过恶</p>
  <p class="l-js-5c">唯愿垂悲顾　　今听我忏悔</p>
  <p>尔时世尊颜色和悦。告尸利鞠多言。圣子。汝勿忧怖。即说偈言。</p>
  <p class="l-js-5c">起起我无嗔　　久舍怨亲心</p>
  <p class="l-js-5c">右以栴檀涂　　左以利刀割</p>
  <p class="l-js-5c">于此二人中　　其心等无异</p>
  <p>如我今者不为希有。已断结使无增减心。昔我为于白象之时毒螫所中害。犹以二脚覆护猎者使不伤害。又作龟身为人分割支节悉解不起嗔心。复作罴身怜彼厄人。时彼厄人示猎师处不起嗔心。作仙人时手足耳鼻悉为劓毁。犹尚不起毫厘许嗔。我于往昔为一切施婆罗门。所斩项时无有恚恨。况于今日断一切结。而当于汝有嫌恨心。譬如虚空不受尘垢。犹如莲华不为水著。我离八法其事亦尔。时尸利鞠多叉手合掌白佛言。世尊。若垂怜愍且待须臾更当造食。佛告尸利鞠多言。汝不遣使白我食时到耶。答言实尔。我本实遣人请佛作不饶益事。佛告尸利鞠多言。然我已断无利之事。汝今作何不饶益耶。即说偈言。</p>
  <p class="l-js-5c">我今愚所造　　屠猎所不造</p>
  <p class="l-js-5c">过是恶所作　　以毒置食中</p>
  <p class="l-js-5c">不能有所伤　　便为自害己</p>
  <p>尔时世尊告尸利鞠多言。汝今所施宜应是时。尸利鞠多言。世尊。我所施食悉有毒药。世尊复说偈言。</p>
  <p class="l-js-5c">婆须吉龙王　　嗔恚极盛时</p>
  <p class="l-js-5c">如此之猛毒　　不能伤害我</p>
  <p class="l-js-5c">我今修慈心　　如何唱施药</p>
  <p class="l-js-5c">我以大慈果　　今当用示汝</p>
  <p>时尸利鞠多即持毒饭往诣佛前。涕泪悲泣。而说偈言。</p>
  <p class="l-js-5c">我今持毒饭　　功德之伏藏</p>
  <p class="l-js-5c">我心极为恶　　毒饭以标相</p>
  <p class="l-js-5c">佛以灭三毒　　神足除饭毒</p>
  <p class="l-js-5c">食之能令我　　使得不动心</p>
  <p>佛告诸比丘。汝等待唱僧跋然后可食。即说偈言。</p>
  <p class="l-js-5c">在于上座前　　而唱僧跋竟</p>
  <p class="l-js-5c">众毒自消除　　汝今尽可食</p>
  <p>僧跋已竟。佛及众僧尽皆饮食。时尸利鞠多上下观察而作是念。今此众中得无为毒所中者。不见诸众僧皆悉安隐不为毒中。倍增信敬深生欢喜。尔时世尊作是思惟。尸利鞠多得信敬心受缘时至。当何所作。我当为灭烦恼之火除邪见毒。佛如应为说四真谛法。闻法信解断见谛结。除身见毒灭诸结火。时尸利鞠多以得见谛。即说偈言。</p>
  <p class="l-js-5c">我度于愚痴　　及以邪见海</p>
  <p class="l-js-5c">不畏于恶道　　我欲入黑闇</p>
  <p class="l-js-5c">遇佛得大明　　欲入于大火</p>
  <p class="l-js-5c">反获凉冷池　　呜呼佛大人</p>
  <p class="l-js-5c">呜呼法清净　　不能具广说</p>
  <p class="l-js-5c">我今但略说　　我本欲与毒</p>
  <p class="l-js-5c">而获甘露食　　斗诤应失财</p>
  <p class="l-js-5c">反得于大利　　是故亲近佛</p>
  <p class="l-js-5c">众生慧眼开　　而得睹正道</p>
</body></html>