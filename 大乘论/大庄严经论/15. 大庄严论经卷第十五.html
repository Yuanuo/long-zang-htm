<!DOCTYPE html>
<html>
<head>
  <meta charset="utf-8"/>
  <meta name="author" content="马鸣菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>大庄严论经卷第十五</title>
</head>
<body>
  <h1 class="head">大庄严论经卷第十五</h1>
  <h2>（七○）</h2>
  <p>复次善分别者。乃至国土广大诸事备足。知其苦恼舍离而去。我昔曾闻。世尊昔为菩萨时。作大国王。贫穷乞丐有来索者一切皆与。为苦厄者能作拥护。为欲利益一切众生。智慧聪猛又处王位。时邻国王将诸军众欲来交战。时菩萨王作是思惟。著五欲乐不能调心。六根难满众具既多。复须料理而拥护之。为此众具生于斗诤。愿舍此事不应斗诤。我应更修集随身胜法。即说偈言。</p>
  <p class="l-js-5c">于善观察时　　智者应分别</p>
  <p class="l-js-5c">为事不思虑　　后悔无所及</p>
  <p>观察是非。必知所在。复说偈言。</p>
  <p class="l-js-5c">欲如执草炬　　亦如众肉团</p>
  <p class="l-js-5c">著欲必伤毁　　害及于二世</p>
  <p class="l-js-5c">智者应速离　　国土众具等</p>
  <p class="l-js-5c">如此众具等　　终归必舍弃</p>
  <p class="l-js-5c">宁今受众苦　　愿莫于后世</p>
  <p class="l-js-5c">受此久长苦　　计我今势力</p>
  <p class="l-js-5c">堪任摧伏彼　　现在明证果</p>
  <p class="l-js-5c">声誉叹美善　　后受苦伤害</p>
  <p class="l-js-5c">虽知己有能　　愿当护于彼</p>
  <p class="l-js-5c">若当不护彼　　后必伤害身</p>
  <p>作是念已逃避入林。有一老婆罗门迷失道路到彼林间。菩萨问言。汝以何故来至此林。婆罗门言。我欲见王。菩萨问言。何故见王。婆罗门言。我今贫困又多债负。闻王好施。故来乞索用以偿债。远离贫苦。更无所归。唯望王恩拯救于我。菩萨语言。汝并归去。此间无王何所归诚。婆罗门闻是语已。迷闷躃地。尔时菩萨既见之已。深生怜愍。作是念已。即说偈言。</p>
  <p class="l-js-5c">我以护他故　　难舍尽弃舍</p>
  <p class="l-js-5c">我今弃舍已　　当以何物与</p>
  <p class="l-js-5c">吾今为斯人　　当舍己身命</p>
  <p>说是偈已即时扶接婆罗门起。而告之曰。汝莫愁怖。吾当令汝得于财利。时婆罗门闻是语已心生喜悦。菩萨即时用草作索。作索已讫与婆罗门。一切施者我身即是。而说偈言。</p>
  <p class="l-js-5c">彼王未得我　　心意终不安</p>
  <p class="l-js-5c">汝应以此绳　　系缚于我肘</p>
  <p class="l-js-5c">将至彼王所　　令彼王欢喜</p>
  <p class="l-js-5c">当施汝珍宝　　金银诸财物</p>
  <p class="l-js-5c">汝可得大富　　彼王复欢喜</p>
  <p class="l-js-5c">生者必有死　　寿命会当尽</p>
  <p class="l-js-5c">为救危厄故　　虽复丧身命</p>
  <p class="l-js-5c">智者为此死　　名之为璎珞</p>
  <p>尔时婆罗门闻是语已甚大欢喜。即时以索缚此菩萨将诣彼王。王既见已向婆罗门。而说偈言。</p>
  <p class="l-js-5c">此为是何人　　身色如金山</p>
  <p class="l-js-5c">威光甚赫奕　　犹日照世间</p>
  <p class="l-js-5c">面目极端严　　睹者无不悦</p>
  <p class="l-js-5c">如斯福德者　　应作大地主</p>
  <p class="l-js-5c">今日被拘执　　苦厄乃如是</p>
  <p class="l-js-5c">我坐师子座　　极为可惭耻</p>
  <p class="l-js-5c">彼应处王位　　非我之所宜</p>
  <p class="l-js-5c">我之不调顺　　不应处此座</p>
  <p>时婆罗门闻是偈已。白大王言。此是王怨。王问婆罗门。谁缚此人。婆罗门言。此实我缚。王言。斯人不应为汝所缚。汝为妄语。即说偈言。</p>
  <p class="l-js-5c">彼如大逸象　　身力甚强壮</p>
  <p class="l-js-5c">汝今体羸劣　　又无兵马力</p>
  <p class="l-js-5c">云何能缚彼　　此事不可信</p>
  <p class="l-js-5c">汝可真实说　　勿作虚妄言</p>
  <p>时婆罗门具陈上事。而说偈言。</p>
  <p class="l-js-5c">见我失所望　　彼人便自缚</p>
  <p class="l-js-5c">彼以悲愍缚　　欲以救济我</p>
  <p class="l-js-5c">如是善丈夫　　名称遍十方</p>
  <p class="l-js-5c">犹如燃庭燎　　普照于一切</p>
  <p class="l-js-5c">不善人愚痴　　灭彼使无余</p>
  <p class="l-js-5c">庭燎炽然时　　能灭令无遗</p>
  <p>尔时大王闻是语已。即便惊起合掌而言。善哉善哉。真善丈夫。汝为救他作如是事。即说偈言。</p>
  <p class="l-js-5c">所言大王者　　号名曰罗阇</p>
  <p class="l-js-5c">利益于世间　　是故名罗阇</p>
  <p class="l-js-5c">汝今应为王　　护持于大地</p>
  <p class="l-js-5c">唯愿今听我　　忏悔诸罪咎</p>
  <p class="l-js-5c">我实是婴愚　　轻躁无智者</p>
  <p class="l-js-5c">汝可还为王　　我舍此国去</p>
  <p class="l-js-5c">汝能令众生　　一切得安乐</p>
  <p class="l-js-5c">余人设作王　　逼恼诸世间</p>
  <p>即立彼王还归所止。</p>
  <h2>（七一）</h2>
  <p>复次作净福业应设供养。是故应当勤修福业。我昔曾闻。石室国王名乌越羁。举国人民共设佛会。有一妇人于窗牖中窥看世尊。尔时彼王见女端正。即解珠璎遣傍侍臣送与彼妇。时王左右即白王言。彼妇女者是国中妇。王若爱念直往唤取。何烦与珠人脱怪笑。王闻是语以手掩耳。作如是言。咄哉大恶。云何乃以此言使闻我耳。即说偈言。</p>
  <p class="l-js-5c">作是咒誓言　　设我有异心</p>
  <p class="l-js-5c">使我成大恶　　我不以染著</p>
  <p class="l-js-5c">以珠与彼女　　听我说意故</p>
  <p class="l-js-5c">业为自在主　　最胜业者说</p>
  <p class="l-js-5c">此无宰主作　　唯是业所造</p>
  <p class="l-js-5c">心作于宰主　　善业佛所叹</p>
  <p class="l-js-5c">如是之妙色　　更无宰主我</p>
  <p class="l-js-5c">唯是善业作　　善业我应敬</p>
  <p class="l-js-5c">恶业我应离　　过去作善业</p>
  <p class="l-js-5c">果报于今现　　我以于珠贯</p>
  <p class="l-js-5c">众宝杂庄严　　额悬多逻罗</p>
  <p class="l-js-5c">珠贯白如雪　　我为宿功德</p>
  <p class="l-js-5c">不为著色欲　　若知善恶业</p>
  <p class="l-js-5c">云何复著色　　虽远尚不视</p>
  <p class="l-js-5c">况当有染著　　宁当饥渴死</p>
  <p class="l-js-5c">不为非法贪　　宁当入火聚</p>
  <p class="l-js-5c">不为奸邪事　　我如有爱著</p>
  <p class="l-js-5c">今身若后身　　受苦极无量</p>
  <h2>（七二）</h2>
  <p>复次若有善业自然力故受好业报。虽有国王党援之力。不如业力所获善报。是故应当修于善业。我昔尝闻。忧悦伽王于昼睡眠。有二内官。一在头前。一在脚底。持扇捉拂共作论议。我等今者为王所念。为以何事。一则自称是我业力。一则自称我因王力。由是之故奉给于王。时彼二人数闻听法并解议论。即说偈言。</p>
  <p class="l-js-5c">如牛厉渡水　　导正从亦正</p>
  <p class="l-js-5c">人王立正法　　从者亦如是</p>
  <p>时彼二人由竞理故其声转高。一作是言。我依王活。第二者言。我依业力。王闻是声即便睡悟。而问之言。何故高声。王又闻彼二人诤理。虽复明知未断我见。援党己者王心不悦。即便向彼称业力者说偈问言。</p>
  <p class="l-js-5c">依于我国住　　自称是业力</p>
  <p class="l-js-5c">我今试看汝　　为是谁力耶</p>
  <p>说是偈已往夫人所。语夫人言。今当遣人来到汝边。汝好庄严如帝释幢夫人。答言。当奉王教。时王以蒲萄浆与彼依王活者。送与夫人。既遣之已作是思惟。称业力者今应当悔。作如是语。作是念已未久之间。彼业力者。著好衣服来至王边。王见之已。甚大生怪。即说偈言。</p>
  <p class="l-js-5c">我为自错误　　与彼残浆耶</p>
  <p class="l-js-5c">为是彼业力　　强夺此将去</p>
  <p class="l-js-5c">或能共亲厚　　与彼使将去</p>
  <p class="l-js-5c">或是夫人嗔　　夺此与彼乎</p>
  <p class="l-js-5c">或能我迷误　　而与于彼耶</p>
  <p class="l-js-5c">或能彼幻我　　使我错乱乎</p>
  <p>说是偈已问彼人言。好实语我。汝恃业力我故不遣。汝云何得。彼人白王。以业力得。即以事状具向王说。此人奉使既出门已。卒尔鼻衄。即以此浆与我使送。到夫人边得是衣服。王闻是已。即说偈言。</p>
  <p class="l-js-5c">业报如影响　　亦如彼庄严</p>
  <p class="l-js-5c">彼言自业力　　此语信不虚</p>
  <p class="l-js-5c">以听法力故　　言说合于理</p>
  <p class="l-js-5c">彼称业力者　　斯言定有验</p>
  <p class="l-js-5c">我多于己负　　彼凭业力胜</p>
  <p class="l-js-5c">佛说业力强　　此语信真实</p>
  <p class="l-js-5c">佛为善御乘　　业力为善哉</p>
  <p class="l-js-5c">能坏王者力　　十方佛世尊</p>
  <p class="l-js-5c">亦说随业力　　汝今倚业力</p>
  <p class="l-js-5c">用自庄严身　　割绝于我力</p>
  <h2>（七三）</h2>
  <p>复次虽与智者共为仇郄犹能利益。是故智人虽与为仇常应亲近。我昔曾闻。摩突罗国有婆罗门。聪明智慧不信佛法。亦不亲近诸比丘等共余婆罗门先有斗诤。以嗔恚故诣僧坊中。诈为妄语作如是言。某婆罗门明日于舍设诸供具。当作大会请诸比丘。欲令比丘明晨往至其家不得饮食令彼恶名遍于世界。时诸比丘于其晨朝往诣其家语守门人。汝家主人请我饮食。汝可往白。时守门者入白主人。今者门外有诸比丘。云大家请故来相造。主人闻已作是思惟。何因缘故有如是事。复作是念。彼婆罗门与我为怨。故为此事。今虽临中城邑极大遣人市具供诸比丘。作是念已即时遣人唤诸比丘入舍就坐。设种种食而以供养。比丘食讫语檀越言。汝今小坐。比丘之法食讫应为檀越说法。汝虽不信佛法应尔。时彼主人即取小床。上座前坐。为说施论戒论生天之论。欲为不净出世为乐。乃至为说四真谛法。此婆罗门已于过去种诸善根。即于坐上见四真谛得须陀洹。而说偈言。</p>
  <p class="l-js-5c">咄哉愚痴力　　能害于正见</p>
  <p class="l-js-5c">愚者不分别　　宝作非宝想</p>
  <p class="l-js-5c">我今得胜利　　分别识三宝</p>
  <p class="l-js-5c">真实是我宝　　佛法及圣众</p>
  <p class="l-js-5c">我已谛睹了　　得闭三恶道</p>
  <p class="l-js-5c">释梵诸天等　　所不能获得</p>
  <p class="l-js-5c">我今具获得　　今此婆罗门</p>
  <p class="l-js-5c">即名为梵天　　今当得趣向</p>
  <p class="l-js-5c">解脱不死方　　我今始获得</p>
  <p class="l-js-5c">婆罗门胜法　　我本姓输都</p>
  <p class="l-js-5c">今日真输都　　今日始获得</p>
  <p class="l-js-5c">胜妙比陀法　　我今得无漏</p>
  <p class="l-js-5c">出过诸比陀　　我今真实是</p>
  <p class="l-js-5c">祠祀大福田　　我当勤大祠</p>
  <p class="l-js-5c">不能善分别　　可祠不可祠</p>
  <p class="l-js-5c">从今日已往　　当供天中天</p>
  <p class="l-js-5c">多陀阿伽陀　　略说而言之</p>
  <p class="l-js-5c">今日始得利　　获得人身果</p>
  <p class="l-js-5c">从今日已往　　当随佛所教</p>
  <p class="l-js-5c">终更不求请　　其余诸天神</p>
  <p class="l-js-5c">我今所学法　　随顺向正道</p>
  <p class="l-js-5c">法及随顺法　　我必得其果</p>
  <p class="l-js-5c">我今归命礼　　宿世厌恶根</p>
  <p class="l-js-5c">曾修法向法　　今获其果利</p>
  <p class="l-js-5c">亲近善知识　　法利自然成</p>
  <p class="l-js-5c">我若不亲近　　大悲弟子者</p>
  <p class="l-js-5c">永当堕邪见　　轮回三恶道</p>
  <p class="l-js-5c">若无婆罗门　　为我怨仇者</p>
  <p class="l-js-5c">亦不得亲近　　如此之圣众</p>
  <p class="l-js-5c">由彼嗔忿故　　令我得是法</p>
  <p class="l-js-5c">外相似恶友　　实是善知识</p>
  <p class="l-js-5c">恩过于父母　　及以诸亲戚</p>
  <p class="l-js-5c">由此婆罗门　　诸僧至我家</p>
  <p class="l-js-5c">降注于甘雨　　善芽悉得生</p>
  <p class="l-js-5c">法雨甚润泽　　洒我心埃尘</p>
  <p class="l-js-5c">埃尘既不起　　得见真实法</p>
  <p class="l-js-5c">是故世间说　　因怨得财贿</p>
  <p class="l-js-5c">自惟得大利　　即受三归依</p>
  <p class="l-js-5c">于彼婆罗门　　大设诸肴膳</p>
  <h2>（七四）</h2>
  <p>复次若人精诚以财布施。如华获财业。以知是事应至心施。我昔曾闻。罽宾国人夫妇共在草敷上卧。于天欲明善思觉生。作是思惟。此国中人无量百千。皆悉修福供养众僧。我等贫穷值此宝渚不持少宝。至后世者我等衰苦则为无穷。我今无福将来苦长。作是念已。悲吟叹息。展转哀泣泪堕妇上。尔时其妇寻问夫言。以何事故不乐乃尔。即说偈言。</p>
  <p class="l-js-5c">何故极悲惨　　数数而叹息</p>
  <p class="l-js-5c">雨泪沾我臂　　犹如以水浇</p>
  <p>尔时其夫说偈答言。</p>
  <p class="l-js-5c">我无微末善　　可持至后世</p>
  <p class="l-js-5c">思惟此事已　　是故自悲叹</p>
  <p class="l-js-5c">世有良福田　　我无善种子</p>
  <p class="l-js-5c">今身若后身　　饥穷苦难计</p>
  <p class="l-js-5c">先身不种子　　今世极贫穷</p>
  <p class="l-js-5c">今若不作者　　将来亦无果</p>
  <p>尔时其妇闻是偈已。语其夫言。汝莫愁忧我属于汝。汝于我身有自在力。若卖我身可得钱财满汝心愿。尔时其夫闻妇此言。心生欢喜颜貌怡悦。语其妇言。若无汝者我不能活。即说偈言。</p>
  <p class="l-js-5c">我身与汝身　　犹如彼鸳鸯</p>
  <p class="l-js-5c">可共俱卖身　　得财用修福</p>
  <p>尔时夫妇二人诣长者家。作如是言。可贷我金。一月之后若不得者。我等二人当属于汝。一月之后我必不能得金相偿分为奴婢。一月之中可供养诸比丘僧。尔时长者即便与金。既得金已自相谓言。我等可于离越寺中供养众僧。妇问夫言。为用何日。答言。十五日。又问。何故十五日。尔时其夫以偈答言。</p>
  <p class="l-js-5c">世间十五日　　拘毗等天王</p>
  <p class="l-js-5c">案行于世间　　是佛之所说</p>
  <p class="l-js-5c">欲使人天知　　是故十五日</p>
  <p>尔时夫妇二人竭力营造至十三日。食具悉备送置寺上。白知事人言。唯愿大德。明十五日勿令众僧有出外者。当受我请。彼知事人答言可尔。于十四日夫妇二人在寺中宿。自相劝喻。而说偈言。</p>
  <p class="l-js-5c">告喻自己身　　慎勿辞疲劳</p>
  <p class="l-js-5c">汝今得自在　　应当尽力作</p>
  <p class="l-js-5c">后为他所策　　作用不自在</p>
  <p class="l-js-5c">徒受众劳苦　　无有毫厘利</p>
  <p>说此偈已夫妇通夜不暂眠息。所设肴膳至明悉办。夫语妇言。善哉我曹。所作已办。心愿满足得是好日。卖此一身于百千身常蒙丰足。时有小国主施设饮食。复来至寺。而作是言。愿诸僧等受我供养。知事人言。我等诸僧先受他请。更觅余日。时彼小王殷勤启白。我今已众务所逼。愿受我请。尔时诸僧默然无对。尔时国主语彼夫妇言。我今自打揵椎。汝所造食当酬汝直。时夫妇已闻此语。向彼国主五体投地。而白之言。我之夫妇穷无所有。自卖己身以设供具。竟宿造供施设已办。唯于今日自在供养。若至明日为他策使不得自由。愿王垂矜莫夺我日。即说偈言。</p>
  <p class="l-js-5c">夫妇如鸳鸯　　供设既已办</p>
  <p class="l-js-5c">愿必见忆念　　明当属他去</p>
  <p class="l-js-5c">夫妇各异策　　更无修福期</p>
  <p class="l-js-5c">如是自卖身　　乃为修善故</p>
  <p>时彼国王具闻斯事。赞言善哉。即说偈言。</p>
  <p class="l-js-5c">汝善解佛教　　明了识因果</p>
  <p class="l-js-5c">能用虚伪身　　易于坚财命</p>
  <p class="l-js-5c">汝勿怀恐怖　　恣听汝所愿</p>
  <p class="l-js-5c">我为怜愍汝　　以财偿汝价</p>
  <p class="l-js-5c">汝今自苦身　　终大获利乐</p>
  <p>尔时国主说此偈已。听彼夫妇供养众僧。即以财物为彼夫妇酬他价直。又给夫妇自营产业。现受此报无所乏少。</p>
  <h2>（七五）</h2>
  <p>复次至心持戒乃至没命得现果报。我昔曾闻。难提拔提城有优婆塞。兄弟二人并持五戒。其弟尔时卒患胁痛气将欲绝。时医诊之。食新杀狗肉并使服酒所患必除。病者白言。其狗肉者为可于市买索食之。饮酒之事愿舍身命终不犯戒而服于酒。其兄见弟极为困急。买酒语弟。舍戒服酒以疗其疾。弟白兄言。我虽病急愿舍身命终不犯戒而饮此酒。即说偈言。</p>
  <p class="l-js-5c">怪哉临命终　　破我戒璎珞</p>
  <p class="l-js-5c">以戒庄严身　　不烦殡葬具</p>
  <p class="l-js-5c">人身既难得　　遭值戒复难</p>
  <p class="l-js-5c">愿舍百千命　　不毁破禁戒</p>
  <p class="l-js-5c">无量百千劫　　时乃值遇戒</p>
  <p class="l-js-5c">阎浮世界中　　人身极难得</p>
  <p class="l-js-5c">虽复得人身　　值正法倍难</p>
  <p class="l-js-5c">时复值法宝　　愚者不知取</p>
  <p class="l-js-5c">善能分别者　　此事亦复难</p>
  <p class="l-js-5c">戒宝入我手　　云何复欲夺</p>
  <p class="l-js-5c">乃是怨憎者　　非我之所亲</p>
  <p>兄闻偈已答其弟言。我以亲故不为沮坏。弟白兄言。非为亲爱乃是残败。即说偈言。</p>
  <p class="l-js-5c">我欲向胜处　　毁戒令堕坠</p>
  <p class="l-js-5c">损我乃如是　　云何名亲爱</p>
  <p class="l-js-5c">我勤习戒根　　乃欲见劫夺</p>
  <p class="l-js-5c">所持五戒中　　酒戒最为重</p>
  <p class="l-js-5c">今欲强毁我　　不得名为亲</p>
  <p>兄问弟言。云何以酒为戒根本。弟即说偈以答兄言。</p>
  <p class="l-js-5c">若于禁戒中　　不尽心护持</p>
  <p class="l-js-5c">便为违大悲　　草头有酒渧</p>
  <p class="l-js-5c">尚不敢掁触　　以是故我知</p>
  <p class="l-js-5c">酒是恶道因　　在家修多罗</p>
  <p class="l-js-5c">说酒之恶报　　唯佛能别知</p>
  <p class="l-js-5c">谁有能测量　　佛说身口意</p>
  <p class="l-js-5c">三业之恶行　　唯酒为根本</p>
  <p class="l-js-5c">复堕恶行中　　往昔优婆夷</p>
  <p class="l-js-5c">以酒因缘故　　遂毁余四戒</p>
  <p class="l-js-5c">是名恶行数　　复名五大施</p>
  <p class="l-js-5c">亦是五无畏　　酒为放逸根</p>
  <p class="l-js-5c">不饮闭恶道　　能获信乐心</p>
  <p class="l-js-5c">去悭能舍财　　首罗闻佛说</p>
  <p class="l-js-5c">能获无量益　　我都无异意</p>
  <p class="l-js-5c">而欲毁犯者　　略说而言之</p>
  <p class="l-js-5c">宁舍百千命　　不毁犯佛教</p>
  <p class="l-js-5c">宁使身干枯　　终不饮此酒</p>
  <p class="l-js-5c">假设犯毁戒　　寿命百千年</p>
  <p class="l-js-5c">不如护禁戒　　即时身命灭</p>
  <p class="l-js-5c">决定能使差　　我犹故不饮</p>
  <p class="l-js-5c">况今不定知　　为差为不差</p>
  <p class="l-js-5c">作是决定心　　心生大欢喜</p>
  <p class="l-js-5c">即获见真谛　　所患即消除</p>
  <h2>（七六）</h2>
  <p>复次若信佛语于诸外论犹如婴愚颠狂所说。是故勤学佛法语论。我昔曾闻。有一国名释伽罗。其王名卢头陀摩。彼王数数诣寺听法。时彼法师说酒过失。尔时王难高座法师言。若施他酒得狂痴者。今饮酒亦多无狂痴报。时法师指示外道等。其王见已。善哉善哉。时有外道。自相议言。彼说法者无所知见空指而已。王为法师已又不解。空称善哉。不能开解而答此问。然此众中亦有大聪明胜人。何故不答王。即说偈言。</p>
  <p class="l-js-5c">法师有聪辩　　善能答此义</p>
  <p class="l-js-5c">怜愍汝等故　　护惜而不说</p>
  <p>诸外道言。王为此法师横为通道理。王言。我之所解更有异趣。尔时王语法师言。向所解义今可显说。法师答言。我向所以指外道者。以诸外道各生异见有颠倒心。是故名为痴狂之人。即说偈言。</p>
  <p class="l-js-5c">不必鬼入身　　名为颠狂者</p>
  <p class="l-js-5c">邪见夜叉心　　是为说颠狂</p>
  <p class="l-js-5c">狂痴人过失　　不知解其事</p>
  <p class="l-js-5c">汝等有狂过　　一切种智说</p>
  <p class="l-js-5c">汝违种智语　　随逐于邪见</p>
  <p class="l-js-5c">现见于神变　　彼大仙所辱</p>
  <p class="l-js-5c">出过其禁限　　颠狂先已成</p>
  <p class="l-js-5c">云何使我说　　百千种狂因</p>
  <p class="l-js-5c">何故分别说　　投渊及赴火</p>
  <p class="l-js-5c">自坠于高巅　　舍弃于施戒</p>
  <p class="l-js-5c">逐迷邪狂倒　　不修于正行</p>
  <p class="l-js-5c">狂惑坠巅火　　卖盐坏净行</p>
  <p class="l-js-5c">饮触恒河水　　是名立正行</p>
  <p class="l-js-5c">失净及得正　　有何因义趣</p>
  <p class="l-js-5c">卖肉众恶集　　三种神足变</p>
  <p class="l-js-5c">除此三种变　　更亦有神变</p>
  <p class="l-js-5c">唯有二六法　　离此别无我</p>
  <p class="l-js-5c">现见仙神变　　更见十三法</p>
  <p class="l-js-5c">如是颠狂事　　其数乃有百</p>
  <p class="l-js-5c">现见投渊火　　自坠于高巅</p>
  <p class="l-js-5c">以此欲生天　　此但是邪见</p>
  <p class="l-js-5c">非是生天因　　戒施善调心</p>
  <p class="l-js-5c">即是生天因　　卖盐坏善行</p>
  <p class="l-js-5c">触河除诸恶　　卖盐有大恶</p>
  <p class="l-js-5c">触河有大善　　如是有何义</p>
  <p class="l-js-5c">得名为善恶　　婆罗门卖肉</p>
  <p class="l-js-5c">即堕于失法　　捉刀亦失法</p>
  <p class="l-js-5c">若复卖于肉　　满三十六斤</p>
  <p class="l-js-5c">败坏婆罗门　　罗差及食蜜</p>
  <p class="l-js-5c">皆名为失法　　见罗差尝蜜</p>
  <p class="l-js-5c">二俱成过患　　以秤欺诳人</p>
  <p class="l-js-5c">不成名为盗　　卖肉成杀生</p>
  <p class="l-js-5c">羊稻俱有命　　食稻不成杀</p>
  <p class="l-js-5c">羊稻俱应食　　何故食于稻</p>
  <p class="l-js-5c">而不食于羊　　汝诸言自杀</p>
  <p class="l-js-5c">终不得生天　　坠岩投渊水</p>
  <p class="l-js-5c">复言得生天　　杀己言有罪</p>
  <p class="l-js-5c">餧养己身者　　何故不得福</p>
  <p class="l-js-5c">观察不顺理　　皆是愚痴倒</p>
  <p class="l-js-5c">以是因缘故　　名汝等为狂</p>
  <p class="l-js-5c">此即是愚痴　　罗刹之标相</p>
  <p class="l-js-5c">是故说汝等　　成就颠狂法</p>
  <p class="l-js-5c">此即是与酒　　饮酒之因果</p>
  <p class="l-js-5c">嗔恚是痴因　　嗔恚而黑浊</p>
  <p class="l-js-5c">能令颜色变　　以是因缘故</p>
  <p class="l-js-5c">嗔为庾黑因　　饮酒颜色浊</p>
  <p class="l-js-5c">此二俱能瘦　　目连见饿鬼</p>
  <p class="l-js-5c">汝先自饮酒　　亦教人饮酒</p>
  <p class="l-js-5c">说言无罪报　　是故今现在</p>
  <p class="l-js-5c">已获饿鬼身　　花报已如是</p>
  <p>果报方在后</p>
  <h2>（七七）</h2>
  <p>诸婆罗门闻是语时。多有外道即时出家。</p>
  <p>复次善分别敬功德不期于门族。我昔曾闻。花氏城中有二王子。逃走归投末投罗国。时彼国中有一内官字拔罗婆若。为附佣国主。供养众僧手自行食。众僧食已遣人敛草上残食持诣宫中。向食作礼然后乃食。余者分张与所亲爱。食彼残食能破我患。是故先取食之。授与二王子。王子食已心恶贱故出外即吐。而作是言。出家之人种种杂姓我等今者食其残食。食已吐弃。然后除过。时附佣主闻是事已作如是言。此二婴愚极为无知。即说偈言。</p>
  <p class="l-js-5c">得此余食者　　智者除过患</p>
  <p class="l-js-5c">彼生疑讥嫌　　是名为婴愚</p>
  <p class="l-js-5c">佛法观察食　　外道都悉无</p>
  <p class="l-js-5c">沙门观察食　　能除烦恼障</p>
  <p class="l-js-5c">余食牟尼触　　应当顶戴敬</p>
  <p class="l-js-5c">手捉残食已　　水洗已除过</p>
  <p>附佣主后日更不与残食。时左右人问言。何故不分食与二王子。即说偈言。</p>
  <p class="l-js-5c">彼之不知解　　沙门所食余</p>
  <p class="l-js-5c">自恃种族故　　触之言不净</p>
  <p class="l-js-5c">不生欢喜心　　是故我不与</p>
  <p class="l-js-5c">不识沙门姓　　不食于彼食</p>
  <p class="l-js-5c">不识我种姓　　不应食我食</p>
  <p class="l-js-5c">沙门处处生　　不如我种族</p>
  <p class="l-js-5c">我不如沙门　　复不食我食</p>
  <p class="l-js-5c">为言无种姓　　亦无有年岁</p>
  <p class="l-js-5c">如马无种族　　内官亦如是</p>
  <p class="l-js-5c">内官处处来　　无有定方所</p>
  <p class="l-js-5c">唯睹我富贵　　不看我种姓</p>
  <p class="l-js-5c">但见富贵故　　便食我残食</p>
  <p class="l-js-5c">不食沙门食　　是名为婴愚</p>
  <p class="l-js-5c">沙门心自在　　具足七种财</p>
  <p class="l-js-5c">不食沙门食　　而食我余者</p>
  <p class="l-js-5c">犹如超半井　　不见有是处</p>
  <p class="l-js-5c">见我有势力　　王者之所念</p>
  <p class="l-js-5c">便食我余食　　甘蔗种中生</p>
  <p class="l-js-5c">输头王太子　　如是种族来</p>
  <p class="l-js-5c">可不胜我耶　　彼之胜智者</p>
  <p class="l-js-5c">无等无伦匹　　不取其种姓</p>
  <p class="l-js-5c">唯取其德行　　种族作诸恶</p>
  <p class="l-js-5c">亦名为下贱　　具戒有智慧</p>
  <p>是名为尊贵</p>
  <p>时二王子闻此语已。而作是言。汝示正道即是我父。自今以往敬承所诲。即说偈言。</p>
  <p class="l-js-5c">汝今说种姓　　殊为非法语</p>
  <p class="l-js-5c">因行无有定　　知解无定方</p>
  <p class="l-js-5c">语议正解了　　不名为边语</p>
  <p class="l-js-5c">如汝之所解　　即是贵种族</p>
  <h2>（七八）</h2>
  <p>复次若欲观察知佛神变。视诸塔寺供养佛塔。我昔曾闻。阿梨车毗伽国。于彼城门有佛发爪塔。近有尼俱陀树。边有井水。时婆罗门而白王言。若游行时见于彼塔。是沙门冢破王福德。王是大地作一盖主宜除此塔。时王信婆罗门语故。即敕臣下令速却此塔。明日我出时勿令复见。时彼城神与诸民众皆悉悲涕。时诸优婆夷施设供养。又然灯者。作如是语。我等今者是最后供养。有优婆塞抱塔悲泣。即说偈言。</p>
  <p class="l-js-5c">我今最后抱　　汝之基塔足</p>
  <p class="l-js-5c">犹如须弥倒　　今日皆破伤</p>
  <p class="l-js-5c">十力世尊塔　　于今遂破灭</p>
  <p class="l-js-5c">我若有过失　　听我使忏悔</p>
  <p class="l-js-5c">众生更不见　　佛之所作业</p>
  <p>尔时诸优婆塞作如是言。我等今者可还归家。不忍能看人坏此塔。时王后自遣人持锹欲除。往到其所。塔树尽无。即说偈言。</p>
  <p class="l-js-5c">呜呼甚可怪　　举城大出声</p>
  <p class="l-js-5c">犹如海涛波　　不见十力塔</p>
  <p class="l-js-5c">尼拘陀及井　　莫知其所在</p>
  <p class="l-js-5c">诸婆罗门等　　深心生惭怪</p>
  <p class="l-js-5c">彼王闻是已　　生于希有想</p>
  <p class="l-js-5c">时王作是念　　谁持此塔去</p>
  <p class="l-js-5c">即自往诣塔　　莫知其所在</p>
  <p>尔时彼王遣千余人。乘象驰马四方推觅。时有老母在于道傍。见彼诸人行来速疾。即问之言。何为乃尔。诸人答言。推觅塔树。彼老母言。我向于道见希有事。有塔飞空并尼俱陀树不忆其井。见诸人等首戴天冠。头垂花鬘身著诸花。持塔而去。我见去时生希有想。指示去处。诸人闻已具以事状还白于王。王闻欢喜。即说偈言。</p>
  <p class="l-js-5c">彼塔自飞去　　为向天上耶</p>
  <p class="l-js-5c">我今心信敬　　极生大欢喜</p>
  <p class="l-js-5c">若我破此塔　　当堕于地狱</p>
  <p>尔时王即向彼塔处大设供养。此塔即今名曰自移。塔及树井离毗伽城三十里住。</p>
  <h2>（七九）</h2>
  <p>复次佛塔有大威神。是故宜应供养佛塔。我昔曾闻。竺叉尸罗国彼有塔寺。波斯匿王以成火烧之。佛复安一枨朽坏却之。时彼国王名枸沙陀那。有一比丘求请彼王我今为塔作枨。愿王听取。有大树者王莫护惜。王即语言。除我宫内所有树木余树悉取。得王教已。诸比丘等处处求觅。于一村边有大池水。上有大树。名称首伽树。龙所护持。近恶龙故人无敢触。其树极大。若复有人取枝叶者。龙能杀之。以是之故人无敢近。有人语言。彼有大树。时比丘即将诸人赍持斧器欲往斫伐。时复有人语比丘言。此龙极恶。比丘语言。我为佛事不畏恶龙。时有奉事婆罗门语比丘言。彼龙极恶。若伐此树多所伤害莫斫破此树。婆罗门即说偈言。</p>
  <p class="l-js-5c">汝不闻彼贼　　悭贪故暂作</p>
  <p class="l-js-5c">而能于一切　　汝当忆此事</p>
  <p class="l-js-5c">常应自拥护　　莫为此树故</p>
  <p>即致于伤害</p>
  <p>比丘复说偈言。</p>
  <p class="l-js-5c">汝为毒龙故　　而自生贡高</p>
  <p class="l-js-5c">我依人中龙　　恃彼亦自高</p>
  <p class="l-js-5c">观汝力为胜　　如是我得势</p>
  <p class="l-js-5c">令使众人见　　我为敬佛故</p>
  <p class="l-js-5c">今当舍身命　　诸毒龙众中</p>
  <p class="l-js-5c">汝为作龙王　　生大恭敬想</p>
  <p class="l-js-5c">佛为柔调寂　　及是众中王</p>
  <p class="l-js-5c">我今亦恭敬　　如来婆伽婆</p>
  <p class="l-js-5c">谁能降毒龙　　而为弟子者</p>
  <p>尔时比丘共婆罗门。各竞道理遂共斗诤。于时比丘即伐其树。亦无云雷变异之相。时婆罗门睹斯事已。而说偈言。</p>
  <p class="l-js-5c">先若取枝叶　　云起雷霹雳</p>
  <p class="l-js-5c">汝为咒所伏　　为死至后世</p>
  <p>彼时婆罗门说是偈已。即便睡眠梦见毒龙。向己说偈。</p>
  <p class="l-js-5c">汝莫起嗔恚　　此名现供养</p>
  <p class="l-js-5c">非为轻毁我　　吾身自负塔</p>
  <p class="l-js-5c">况树作塔枨　　而我能护惜</p>
  <p class="l-js-5c">十力世尊塔　　我当云何护</p>
  <p class="l-js-5c">此林自生树　　而为佛塔故</p>
  <p class="l-js-5c">如是自生树　　云何得恋惜</p>
  <p class="l-js-5c">更有余因缘　　今当说善听</p>
  <p class="l-js-5c">我亦无势力　　德叉迦龙王</p>
  <p class="l-js-5c">自来取此树　　我云何能护</p>
  <p class="l-js-5c">伊罗钵龙王　　及以毗沙门</p>
  <p class="l-js-5c">躬自来至此　　我有何势力</p>
  <p class="l-js-5c">而能距扞彼　　威德天龙等</p>
  <p class="l-js-5c">如来现在世　　及以灭度后</p>
  <p class="l-js-5c">造立塔庙者　　此二等无异</p>
  <p class="l-js-5c">诸有得道者　　人天及夜叉</p>
  <p class="l-js-5c">名称遍十方　　世界无伦匹</p>
  <p class="l-js-5c">如此名闻故　　塔枨悬宝铃</p>
  <p class="l-js-5c">其音甚和雅　　远近悉闻知</p>
  <p>时婆罗门闻是偈故从睡眠寤即便出家。</p>
  <h2>（八○）</h2>
  <p>复次我昔曾闻。有一老母背负酥瓨。在路中行。见庵摩勒树即食其果。食已患渴。寻时赴井乞水欲饮。时汲水者即便与水。以先食庵摩勒果之势力故。谓水甜美味如石蜜。语彼人。我以酥瓨易汝瓨水。尔时汲水人即随其言与一瓨水。老母得已负还归家既至其舍。先所食庵罗摩热力已尽。取而饮之。唯有水味更无异味。即聚亲属咸令尝之。皆言是水有朽败烂绳汁埿臭秽极为可恶。汝今何故持来至此。既闻斯语自取饮尝。深生悔恨。我何以故。乃以好酥贸此臭水。一切众生凡夫之人亦复如是。以愚无智故。以未来世功德酥瓨。贸易臭秽四颠倒瓨。谓之为好。于后乃知非是真实。深生悔恨。咄哉何为以功德酥瓨贸易颠倒臭秽之水。而说偈言。</p>
  <p class="l-js-5c">咄哉我何为　　以三业净行</p>
  <p class="l-js-5c">贸易著诸有　　如以净好酥</p>
  <p class="l-js-5c">贸彼臭恶水　　以食庵摩勒</p>
  <p class="l-js-5c">舌倒不觉味　　臭水为甘露</p>
  <h2>（八一）</h2>
  <p>复次我昔曾闻。有一长者妇为姑所嗔走入林中。自欲刑戮既不能得。寻时上树以自隐身。树下有池影现水中。时有婢使担瓨取水。见水中影谓为是己有。作如是言。我今面貌端正如此。何故为他持瓨取水。即打瓨破还至家中。语大家言。我今面貌端正如是。何故使我担瓨取水。于时大家作如是言。此婢或为鬼魅所著。故作是事。更与一瓨诣池取水。犹见其影。复打瓨破。时长者妇在于树上。见斯事已。即便微笑。婢见影笑。即自觉悟。仰而视之。见有妇女在树上微笑。端正女人衣服非己。方生惭耻。以何因缘而说此喻。为于倒见愚惑之众。譬如薝卜油香用涂顶发。愚惑不解。我顶出是香。即说偈言。</p>
  <p class="l-js-5c">未香以涂身　　并熏衣缨珞</p>
  <p class="l-js-5c">倒惑心亦尔　　谓从己身出</p>
  <p class="l-js-5c">如彼丑陋婢　　见影谓己有</p>
  <h2>（八二）</h2>
  <p>复次猫生儿以小渐大。猫儿问母。当何所食。母答儿言。人自教汝。夜至他家隐瓮器间。有人见已而相约敕。酥乳肉等极好覆盖。鸡雏高举莫使猫食。猫儿即知。鸡酥乳酪皆是我食。以何因缘说如此喻。佛成三藐三菩提道。十力具足心愿已满。以大悲心多所拯拔。尔时世尊作如是念言。当以何法而化度之。大悲答言。一切众生心行显现。以他心智观察烦恼。一切诸行贪欲嗔恚愚痴之等长夜增长。常想乐想我想净想展转相承。作如是说。不能增长无常苦空无我之法。是故如来知此事已。为众生说诸倒对治。如来说法微妙甚深。难解难入谓道解说。云何而能为诸众生说如斯法。以诸众生有倒见想。观察知已随其所应为说法要。众生自有若干种行。是故知如来说对治法破除颠倒。如为猫儿覆肉酥乳。</p>
  <h2>（八三）</h2>
  <p>复次我昔曾闻。有一国中施设石柱极为高大。除去梯蹬樚栌绳索。置彼工匠在于柱头。何以故。彼若存活。或更余处造立石柱。使胜于此。时彼石匠亲族宗眷。于其夜中集聚柱边。而语之言。汝今云何可得下耶。尔时石匠多诸方便。即擿衣缕垂二缕线至于柱下。其诸宗眷寻以粗线系彼衣缕。匠即挽取既至于上。手捉粗线语诸亲族。汝等今者更可系著小粗绳索。彼诸亲族即随其语。如是展转。最后得系粗大绳索。尔时石匠寻绳来下。言石柱者喻于生死。梯蹬樚栌喻过去佛已灭之法。言亲族者喻声闻众。言衣缕者喻过去佛定之与慧。言擿衣者喻观欲过去味等法。缕从上下者喻于信心。系粗缕者喻近善友得于多闻。细绳者多闻缕复悬持戒缕。持戒缕悬禅定缕。禅定缕悬智慧绳。以是粗绳坚牢系者喻缚生死。从上下者喻下生死柱。</p>
  <p class="l-js-5c">以信为缕线　　多闻及持戒</p>
  <p class="l-js-5c">犹如彼粗缕　　戒定为小绳</p>
  <p class="l-js-5c">智慧为粗绳　　生死柱来下</p>
  <h2>（八四）</h2>
  <p>复次我昔曾闻。有一国中王嗣欲绝。时有王种先入山林学道求仙。即强将来立以为王。从敷卧具人索于衣服及以饮食。时敷卧具人而白王言。各有所典。王于今者不应事事尽随我索。我唯知敷卧具事。洗浴衣食。悉更有人。非我所当。以此喻可知一切诸业。如王敷卧具人各有所典。业亦如是。各各不同色无病者财物可爱。智等诸业各各别异。有业得无病。有业能得端正色力。如彼仙人从敷卧具人索种种物终不可得。若生上族不必财富。诸业受报各各差别。不以一业。得种种报。若作端正业。则得端正色力。财富应从余业索。是故智者应当修习种种净业得种种报。</p>
  <p class="l-js-5c">无病色种族　　智能各异因</p>
  <p class="l-js-5c">如彼仙人王　　索备敷卧者</p>
  <h2>（八五）</h2>
  <p>复次我昔曾闻。有一国王多养好马。会有邻王与共斗战。知此国王有好马故即便退散。尔时国王作是思惟。我先养马规拟敌国。今皆退散养马何为。当以此马用给人力。令马不损于人有益。作是念已。即敕有司令诸马群分布与人。常使用磨经历多年。其后邻国复来侵境。即敕取马共彼斗战。马用磨故旋转而行不肯前进。设加杖捶亦不肯行。众生亦尔。若得解脱。必由于心。谓受五欲。后得解脱。死敌既至。心意恋著五欲之乐。不能直进得解脱果。即说偈言。</p>
  <p class="l-js-5c">智慧宜调心　　勿令著五欲</p>
  <p class="l-js-5c">本不调心故　　临终生爱恋</p>
  <p class="l-js-5c">心既不调顺　　云何得寂静</p>
  <p class="l-js-5c">心常耽五欲　　迷荒不能觉</p>
  <p class="l-js-5c">心既不调顺　　云何得寂静</p>
  <p class="l-js-5c">心常耽五欲　　迷荒不能觉</p>
  <p class="l-js-5c">如马不习战　　对战而旋行</p>
  <h2>（八六）</h2>
  <p>复次曾闻。有一国王身遇疾患。国中诸医都不能治。时有良医从远处来治王病差。王大欢喜作是思惟。我今得医力事须厚报。作是念已微遣侍臣。多赍财物。诣于彼医所住之处。为造屋宅养生之具。人民田宅象马牛羊奴婢仆使。一切资产无不备具。所造既办王便遣医使还其家。时彼远医见王目前初无所遣。空手还归。甚怀恨恨。既将至家。道逢牛羊象马都所不识。问是谁许。并皆称是彼医名。是彼医牛马。遂到家已见其屋舍。庄丽严饰床帐氍[叟*毛]毾[登*毛]金银器物。其妇璎珞种种衣服。时医见已甚生惊愕。犹如天宫。问其妇言。如此盛事为何所得。妇答夫言。汝何不知。由汝为彼国王治病差故生报汝恩。夫闻是已深生欢喜作是念言。王极有德知恩报恩。过我本望。由我意短。初来之时以无所得情用恨然。以此为喻义体今当说。医喻诸善业。王无所与喻未得现报身无所得。如彼医者初不见物谓无所得心生恨恨。如彼今身修善。见未得报。心生恨恨。我无所得。既得至家者。犹如舍身向于后世。见牛羊象马群。如至中阴身见种种好相。方作是念。由我修善见是好报。必得生天。既至天上。喻到家中见种种盛事。方于王所生敬重心。知是报恩者。檀越施主。得生天已。方知施戒受如此报。始知佛语诚实不虚。修少善业获无量报。即说偈言。</p>
  <p class="l-js-5c">施未见报时　　心意有疑悔</p>
  <p class="l-js-5c">以为徒疲劳　　终竟无所得</p>
  <p class="l-js-5c">既得生中阴　　始见善相貌</p>
  <p class="l-js-5c">如医到家已　　方生大欢喜</p>
  <h2>（八七）</h2>
  <p>复次曾闻有二女人。俱得庵罗果。其一女人食不留子。有一女人食果留子。其留子者。觉彼果美。于良好田下种著中。以时溉灌大得好果。如彼世人为善根本。多修善业。后获果报。合子食者。亦复如人不识善业。竟不修造。无所获得。方生悔恨。即说偈言。</p>
  <p class="l-js-5c">如似得果食　　竟不留种子</p>
  <p class="l-js-5c">后见他食果　　方生于悔恨</p>
  <p class="l-js-5c">亦如彼女人　　种子种得果</p>
  <p>复生大欢喜</p>
  <h2>（八八）</h2>
  <p>复次曾闻。往昔有比丘名须弥罗。善能戏笑。与一国王谊哗欢悦称适王意。尔时比丘即从乞地欲立僧坊。王语比丘。汝可疾走不得休息。尽所极处。尔许之地悉当相与。尔时比丘更整衣服。即便疾走。虽复疲乏。以贪地故。犹不止住。后转疾极不能前进。即便卧地宛转而行。须臾复乏。即以一杖逆掷使去。作如是言。尽此杖处悉是我地。已说譬喻相应之义。我今当说。如须弥罗为取地故虽乏不止。佛亦如是。为欲救济一切众生。作是思惟。云何当令一切众生得人天乐及以解脱。如须弥罗走不休息。佛婆伽婆亦复如是。为优楼频螺迦叶鸯掘摩罗如是等人悉令调伏。有诸众生可化度者。如来尔时即往化度。如须弥罗既疲乏已。即便卧地宛转。佛亦如是。度诸众生既已疲苦。以此阴身于娑罗双树倚息而卧。如迦尸迦树斩伐其根悉皆堕落。唯在双树倚身而卧。犹故不舍精进之心。度拘尸罗诸力士等及须跋陀罗。如须弥罗为得地故掷杖使去。佛亦如是。入涅槃时为济众生故。碎身舍利。八斛四斗。利益众生。所碎舍利虽复微小如芥子等。所至之处人所供养与佛无异。能使众生得于涅槃。即说偈言。</p>
  <p class="l-js-5c">如来躬自度　　优楼频螺等</p>
  <p class="l-js-5c">眷属及徒党　　优伽鸯掘魔</p>
  <p class="l-js-5c">精进禅度力　　最后倚卧时</p>
  <p class="l-js-5c">犹度诸力士　　须跋陀罗等</p>
  <p class="l-js-5c">欲为济拯故　　布散诸舍利</p>
  <p class="l-js-5c">乃至遗法灭　　皆是供养我</p>
  <p class="l-js-5c">如彼须弥罗　　掷杖使远去</p>
  <h2>（八九）</h2>
  <p>复次我昔曾闻。竺叉尸罗国有博罗吁罗村。有一估客名称伽拔吒。作僧伽蓝。如今现在。称伽拔吒。先是长者子。居室素富。后因衰耗遂至贫穷。其宗亲眷属尽皆轻慢不以为人心怀忧恼遂弃家去。共诸伴党至大秦国。大得财宝还归本国。时诸宗亲闻是事已。各设饮食香华妓乐于路往迎。时称伽拔吒身著微服在伴前行。先以贫贱年岁又少。后得财宝其年转老。诸亲迎者并皆不识。而问之言。称伽拔吒为何所在。寻即语言。今犹在后。至大伴中而复问言。称伽拔吒为何所在。诸伴语言。在前去者即是其人。时宗亲往到其所。而语之言。汝是称伽拔吒。云何语我乃云在后。称伽拔吒语诸宗亲言。称伽拔吒非我身是。乃在伴中驼驴驮上。所以然者。我身顷来。宗亲轻贱。初不与语。闻有财宝乃复见迎。由是之故在后驮上。宗亲语言。汝道何事不解汝语。称伽拔吒即答之言。我贫穷时共汝等语不见酬对。见我今者多诸财宝。乃设供具来迎逆我。乃为财来。不为我身。发此喻者。喻如世尊。称伽拔吒为得财物乡曲宗眷设供来迎。佛亦如是。既得成佛人天鬼神诸龙王等悉来供养。非来供养我。乃供养作佛功德。我未得道时无功德时。诸众生等不共我语。况复供养。是故当知供养功德不供养我。虽复广得一切诸天人等之所供养亦无增减。以观察故。</p>
  <p class="l-js-5c">人天阿修罗　　夜叉乾闼婆</p>
  <p class="l-js-5c">如是等诸众　　亦广设供养</p>
  <p class="l-js-5c">佛无欢喜心　　以善观察故</p>
  <p class="l-js-5c">是供诸功德　　非为供养我</p>
  <p class="l-js-5c">如称伽拔吒　　指示诸眷属</p>
  <p class="l-js-5c">称己在后者　　其喻亦如是</p>
</body></html>