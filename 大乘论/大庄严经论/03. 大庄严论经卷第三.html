<!DOCTYPE html>
<html>
<head>
  <meta charset="utf-8"/>
  <meta name="author" content="马鸣菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>大庄严论经卷第三</title>
</head>
<body>
  <h1 class="head">大庄严论经卷第三</h1>
  <h2>（一一）</h2>
  <p>复次若有弟子。能坚持戒为人宗仰。一切世人并敬其师。我昔曾闻。有诸比丘旷野中行。为贼剽掠剥脱衣裳。时此群贼惧诸比丘往告聚落尽欲杀害。贼中一人先曾出家。语同伴言。今者何为尽欲杀害。比丘之法不得伤草。今若以草系诸比丘。彼畏伤故终不能得四向驰告。贼即以草而系缚之。舍之而去。诸比丘等既被草缚。恐犯禁戒不得挽绝。身无衣服为日所炙。蚊虻蝇蚤之所唼娆。从旦被缚至于日中。转到日没晦冥大闇。夜行禽狩交横驰走。野狐群鸣鸱枭雊呼。恶声啼叫甚可怖畏。有老比丘语诸年少。汝等善听。人命促短如河驶流。设处天堂不久磨灭。况人间命而可保乎。命既不久。云何为命而毁禁戒。诸人当知。人身难得。佛法难值。诸根难具。信心难生。此一一事皆难值遇。譬如盲龟值浮木孔。佛之正道不同于彼九十五种邪见倒惑无有果报。修行佛道必获正果。云何吝惜如此危脆不定之命毁佛圣教。若护佛语现世名闻具足功德后受快乐。如佛说偈。</p>
  <p class="l-js-5c">若有智慧者　　能坚持禁戒</p>
  <p class="l-js-5c">求人天涅槃　　称意而获得</p>
  <p class="l-js-5c">名称普闻知　　一切咸供养</p>
  <p class="l-js-5c">必得人天乐　　亦获解脱果</p>
  <p class="l-js-5c">伊罗钵龙王　　以其毁禁戒</p>
  <p class="l-js-5c">掏伤树叶故　　命终堕龙中</p>
  <p class="l-js-5c">诸佛悉不记　　彼得出龙时</p>
  <p class="l-js-5c">能坚持禁戒　　斯事为甚难</p>
  <p class="l-js-5c">戒相极众多　　分别晓了难</p>
  <p class="l-js-5c">如剑林棘聚　　处中多伤毁</p>
  <p class="l-js-5c">愚劣不堪任　　护持如是戒</p>
  <p>是诸比丘为苦所逼。不得屈申及以动转。恐绝于草伤犯禁戒。自相谓言。我等修行亦如彼称。均平处所不令增减。今在怖难恐惧之处。执志不亏始别儜健。以斯贱命当贸贵法。人天之乐及涅槃乐。我等今者更无所趣。唯当护戒至死不犯。即说偈言。</p>
  <p class="l-js-5c">我等往昔来　　造作众恶业</p>
  <p class="l-js-5c">或得生人道　　窃盗淫他妻</p>
  <p class="l-js-5c">王法受刑戮　　计算不能数</p>
  <p class="l-js-5c">复受地狱苦　　如是亦难计</p>
  <p class="l-js-5c">或受畜生身　　牛羊及鸡犬</p>
  <p class="l-js-5c">獐鹿禽狩等　　为他所杀害</p>
  <p class="l-js-5c">丧身无涯限　　未曾有少利</p>
  <p class="l-js-5c">我等于今者　　为护圣戒故</p>
  <p class="l-js-5c">分舍是微命　　必获大利益</p>
  <p class="l-js-5c">我等今危厄　　必定舍躯命</p>
  <p class="l-js-5c">若当命终后　　生天受快乐</p>
  <p class="l-js-5c">若毁犯禁戒　　现在恶名闻</p>
  <p class="l-js-5c">为人所轻贱　　命终堕恶道</p>
  <p class="l-js-5c">今当共立要　　于此至没命</p>
  <p class="l-js-5c">假使此日光　　曝我身命干</p>
  <p class="l-js-5c">我要持佛戒　　终不中毁犯</p>
  <p class="l-js-5c">假使诸恶狩　　掴裂我手足</p>
  <p class="l-js-5c">终不敢毁犯　　释师子禁戒</p>
  <p class="l-js-5c">我宁持戒死　　不愿犯禁生</p>
  <p>诸比丘等闻老比丘说是偈已。各正其身不动不摇。譬如大树无风之时枝叶不动。时彼国王遇出田猎。渐渐游行至诸比丘所系之处。王遥见之。心生疑惑作是思惟。彼裸形者为是尼揵为是沙门。作是念已遣人往看。诸比丘等深生惭愧障蔽其身。使人审知释子沙门。何故知之。右肩黑故。使即还返白言。大王。彼是沙门非为尼揵。即说偈言。</p>
  <p class="l-js-5c">王今应当知　　彼为贼所劫</p>
  <p class="l-js-5c">惭愧为草系　　如钩制大象</p>
  <p>于时大王闻是事已。深生疑怪默作是念。我今宜往彼比丘所。作是念已。即说偈言。</p>
  <p class="l-js-5c">青草所系手　　犹如鹦鹉翅</p>
  <p class="l-js-5c">又如祠天羊　　不动亦不摇</p>
  <p class="l-js-5c">虽知处危难　　默住不伤草</p>
  <p>如林为火焚　　[犁-未+牙]牛为尾死</p>
  <p>说是偈已往至其所。以偈问曰。</p>
  <p class="l-js-5c">身体极丁壮　　无病似有力</p>
  <p class="l-js-5c">以何因缘故　　草系不动转</p>
  <p class="l-js-5c">汝等岂不知　　身自有力耶</p>
  <p class="l-js-5c">为咒所迷惑　　为是苦行耶</p>
  <p class="l-js-5c">为自厌患身　　愿速说其意</p>
  <p>于是比丘。以偈答曰。</p>
  <p class="l-js-5c">此草甚脆弱　　顿绝亦不难</p>
  <p class="l-js-5c">但为佛世尊　　金刚戒所缚</p>
  <p class="l-js-5c">守诸法禁故　　不敢挽顿绝</p>
  <p class="l-js-5c">佛说诸草木　　悉是鬼神村</p>
  <p class="l-js-5c">我等不敢违　　是以不能绝</p>
  <p class="l-js-5c">如似咒场中　　为蛇画境界</p>
  <p class="l-js-5c">以神咒力故　　毒蛇不能度</p>
  <p class="l-js-5c">牟尼尊画界　　我等不敢越</p>
  <p class="l-js-5c">我等虽护命　　会归于磨灭</p>
  <p class="l-js-5c">愿以持戒死　　终不犯戒生</p>
  <p class="l-js-5c">有德及无德　　俱共舍寿命</p>
  <p class="l-js-5c">有德慧命存　　并复有名称</p>
  <p class="l-js-5c">无德丧慧命　　亦复失名誉</p>
  <p class="l-js-5c">我等诸沙门　　以持戒为力</p>
  <p class="l-js-5c">持戒为良田　　能生诸功德</p>
  <p class="l-js-5c">生天之梯蹬　　名称之种子</p>
  <p class="l-js-5c">得圣之桥津　　诸利之首目</p>
  <p class="l-js-5c">谁有智慧者　　欲坏戒德瓶</p>
  <p>尔时国王心甚欢喜。即为比丘解草系缚。而说偈言。</p>
  <p class="l-js-5c">善哉能坚持　　释师子所说</p>
  <p class="l-js-5c">宁舍己身命　　护法不毁犯</p>
  <p class="l-js-5c">我今亦归命　　如是显大法</p>
  <p class="l-js-5c">归依离热恼　　牟尼解脱尊</p>
  <p class="l-js-5c">坚持禁戒者　　我今亦归命</p>
  <h2>（一二）</h2>
  <p>复次若人内心贤善则多安隐利益一切。是故智者应修其心恒令贤善。我昔曾闻。有诸比丘。与诸估客入海采宝。既至海中船舫破坏。尔时有一年少比丘捉一枚板。上座比丘。不得板故将没水中。于时上座恐怖惶悸。惧为水漂。语年少言。汝宁不忆佛所制戒。当敬上座。汝所得板应以与我。尔时年少即便思惟。如来世尊实有斯语。诸有利乐应先上座。复作是念。我若以板用与上座。必没水中洄澓波浪。大海之难极为深广。我于今者命将不全。又我年少初始出家未得道果。以此为忧。我今舍身用济上座正是其时。作是念已。而说偈言。</p>
  <p class="l-js-5c">我为自全济　　为随佛语胜</p>
  <p class="l-js-5c">无量功德聚　　名称遍十方</p>
  <p class="l-js-5c">躯命极鄙贱　　云何违圣教</p>
  <p class="l-js-5c">我今受佛戒　　至死必坚持</p>
  <p class="l-js-5c">为顺佛语故　　奉板遗身命</p>
  <p class="l-js-5c">若不为难事　　终不获难果</p>
  <p class="l-js-5c">我若持此板　　必渡大海难</p>
  <p class="l-js-5c">若不顺圣旨　　将没生死海</p>
  <p class="l-js-5c">我今没水死　　虽死犹名胜</p>
  <p class="l-js-5c">若舍佛所教　　失于人天利</p>
  <p class="l-js-5c">及以大涅槃　　无上第一乐</p>
  <p>说是偈已。即便舍板持与上座。既受板已。于时海神感其精诚。即接年少比丘置于岸上。海神合掌白比丘言。我今归依坚持戒者。汝今遭是危难之事能持佛戒。海神说偈。赞比丘曰。</p>
  <p class="l-js-5c">汝真是比丘　　实是苦行者</p>
  <p class="l-js-5c">号尔为沙门　　汝实称斯名</p>
  <p class="l-js-5c">由汝德力故　　众伴及财宝</p>
  <p class="l-js-5c">得免大艰难　　一切安隐出</p>
  <p class="l-js-5c">汝言誓坚固　　敬顺佛所说</p>
  <p class="l-js-5c">汝是大胜人　　能除众患难</p>
  <p class="l-js-5c">我今当云何　　而不加拥护</p>
  <p class="l-js-5c">见谛能持戒　　斯事未为难</p>
  <p class="l-js-5c">凡夫不毁禁　　此乃名希有</p>
  <p class="l-js-5c">比丘处安隐　　清净自谨慎</p>
  <p class="l-js-5c">能不毁禁戒　　此亦未为难</p>
  <p class="l-js-5c">未获于道迹　　处于大怖畏</p>
  <p class="l-js-5c">舍己所爱命　　护持佛教戒</p>
  <p class="l-js-5c">难为而能为　　此最为希有</p>
  <h2>（一三）</h2>
  <p>复次若不见道迹。虽复多闻不能得拔生死之苦。是故智者应求见谛。我昔曾闻。兄弟二人俱共出家。兄得罗汉。弟诵三藏。时彼罗汉语三藏言。汝可坐禅。三藏报曰。我当坐禅。罗汉比丘复语之言。汝宁不闻佛之所说。夫行道者如救头然。即说偈言。</p>
  <p class="l-js-5c">今日造此事　　未必到明旦</p>
  <p class="l-js-5c">人命不可保　　宜速修善业</p>
  <p class="l-js-5c">死大军来至　　无可求请处</p>
  <p class="l-js-5c">若其命终时　　不知从何道</p>
  <p class="l-js-5c">冥冥随业缘　　莫知路远近</p>
  <p class="l-js-5c">命如风中灯　　不知灭时节</p>
  <p class="l-js-5c">汝言明当作　　斯言甚虚妄</p>
  <p class="l-js-5c">死虎极暴急　　都无有容纵</p>
  <p class="l-js-5c">一旦卒来到　　不待至明日</p>
  <p class="l-js-5c">死王多残害　　汝应生怖畏</p>
  <p class="l-js-5c">当知身危脆　　命速难可保</p>
  <p class="l-js-5c">应勤观内身　　舍弃多闻业</p>
  <p class="l-js-5c">求离世解脱　　超拔生死根</p>
  <p class="l-js-5c">死若卒至时　　悔热无所及</p>
  <p class="l-js-5c">今若见道迹　　后无悔热患</p>
  <p class="l-js-5c">佛法中坚实　　所谓得道迹</p>
  <p class="l-js-5c">多闻业虚伪　　应舍莫爱吝</p>
  <p class="l-js-5c">虽多闻博达　　不获道迹者</p>
  <p class="l-js-5c">譬如盲执灯　　照彼自不睹</p>
  <p class="l-js-5c">若欲求自利　　必须见道迹</p>
  <p class="l-js-5c">处众师子吼　　言辞善巧妙</p>
  <p class="l-js-5c">敷演诸法相　　分别释疑难</p>
  <p class="l-js-5c">能令听法众　　皆发欢喜心</p>
  <p class="l-js-5c">又使一切人　　悉得于调顺</p>
  <p class="l-js-5c">虽有如是事　　临终心错乱</p>
  <p class="l-js-5c">堕于恶道中　　智者所嗤笑</p>
  <p class="l-js-5c">汝之所说法　　言词字句满</p>
  <p class="l-js-5c">次第说因果　　美味悦心意</p>
  <p class="l-js-5c">甜如甘蔗浆　　虽能作斯事</p>
  <p class="l-js-5c">不能自调顺　　未断三恶趣</p>
  <p class="l-js-5c">自求得解脱　　空用是事为</p>
  <p class="l-js-5c">凡夫不可信　　宜速求见谛</p>
  <p class="l-js-5c">汝有大名称　　咸云善说法</p>
  <p class="l-js-5c">虽有空名誉　　于汝将何益</p>
  <p class="l-js-5c">当观察内身　　嘿然修禅定</p>
  <p class="l-js-5c">昔来多闻者　　其数甚众多</p>
  <p class="l-js-5c">无常所迁谢　　存者极鲜少</p>
  <p class="l-js-5c">勤苦求名誉　　虽得复散失</p>
  <p class="l-js-5c">佛说有为法　　一切悉无常</p>
  <p class="l-js-5c">过去恒沙佛　　成就三达智</p>
  <p class="l-js-5c">除灭于三障　　一念观三世</p>
  <p class="l-js-5c">斯等诸世尊　　名闻满十方</p>
  <p class="l-js-5c">今皆般涅槃　　名字亦随灭</p>
  <p class="l-js-5c">是故汝今者　　应勤修精进</p>
  <p class="l-js-5c">舍离于名称　　专求于解脱</p>
  <p>三藏答言。正尔当作。未久之间身遇重病。恐命将终深生悔恨。而说偈言。</p>
  <p class="l-js-5c">怪哉我今日　　于佛圣法中</p>
  <p class="l-js-5c">戒闻虽具足　　而不得见谛</p>
  <p class="l-js-5c">我今若死者　　与狗亦无别</p>
  <p class="l-js-5c">洄流没生死　　如彼陶家轮</p>
  <p class="l-js-5c">我今可哀愍　　未得证道迹</p>
  <p class="l-js-5c">师长垂慈矜　　劝我学禅思</p>
  <p class="l-js-5c">我不奉法教　　都不习少分</p>
  <p class="l-js-5c">是故于今者　　不得见真谛</p>
  <p class="l-js-5c">我执释迦文　　大明之法灯</p>
  <p class="l-js-5c">而为无明首　　不能自照了</p>
  <p class="l-js-5c">以不能照故　　永没生死苦</p>
  <p>其诸同学闻其病患咸来瞻视。见其恐惧皆悉惊愕。各作是言。汝宁不闻佛之所说。多闻之人有智慧力能知无常。是故汝今不应忧怖。时病比丘即便说偈答同学言。</p>
  <p class="l-js-5c">我先蒙教诲　　当习坐禅法</p>
  <p class="l-js-5c">今日至明日　　窳惰自欺诳</p>
  <p class="l-js-5c">令此一生中　　空过无所获</p>
  <p class="l-js-5c">是身如聚沫　　我不深观察</p>
  <p class="l-js-5c">横计为坚实　　不觉死卒至</p>
  <p class="l-js-5c">专著多闻法　　生于最胜想</p>
  <p class="l-js-5c">忽为死蟒吞　　悔恨无所及</p>
  <p class="l-js-5c">如修多罗言　　应当习坐禅</p>
  <p class="l-js-5c">专精莫懈倦　　灭结之所说</p>
  <p class="l-js-5c">佛有如是教　　不能随顺行</p>
  <p class="l-js-5c">悔热火所烧　　令我心燋恼</p>
  <p class="l-js-5c">我今甚闇劣　　譬如婴愚者</p>
  <p class="l-js-5c">于彼六道中　　不知趣何道</p>
  <p class="l-js-5c">未知将来世　　得闻佛语不</p>
  <p class="l-js-5c">周回三有中　　为遇何等人</p>
  <p class="l-js-5c">亦不知未来　　为作何事业</p>
  <p class="l-js-5c">或能丧本心　　兴起于三毒</p>
  <p class="l-js-5c">不修诸善事　　但造于众恶</p>
  <p class="l-js-5c">呜呼大苦哉　　我为自欺诳</p>
  <p class="l-js-5c">已得离诸难　　应获出世道</p>
  <p class="l-js-5c">云何为痴误　　放逸而自恣</p>
  <p>时诸同学闻说偈已重安慰言。汝既多闻又坚持戒。宜应自宽何为忧怖乃至如是。病比丘言。我今病困。诸贤见舍必死无疑。涕泣流泪而白兄曰。愿少近我。由我愚惑。不奉兄教。今者病笃必就后世。愿兄垂愍当见拔济令离大苦。即说偈言。</p>
  <p class="l-js-5c">同处佛法中　　汝称沙门宝</p>
  <p class="l-js-5c">数数教诫我　　愚劣不承顺</p>
  <p class="l-js-5c">我以斯事故　　倍复生悔热</p>
  <p class="l-js-5c">盛夏郁蒸气　　猛焰烧燋然</p>
  <p class="l-js-5c">我之背恩教　　悔热复过彼</p>
  <p class="l-js-5c">我今无所恃　　唯当归依汝</p>
  <p class="l-js-5c">于后受身时　　观察莫忘我</p>
  <p class="l-js-5c">令后值佛法　　复还得出家</p>
  <p class="l-js-5c">不虚著法服　　愿心获道果</p>
  <p class="l-js-5c">学问诸余业　　舍之不复为</p>
  <p class="l-js-5c">专精求解脱　　更无余志求</p>
  <p class="l-js-5c">假使将来世　　求于见谛者</p>
  <p class="l-js-5c">皮肉及筋骨　　髓脉消干竭</p>
  <p class="l-js-5c">身命趣自在　　终不舍解脱</p>
  <p class="l-js-5c">又愿未来身　　常勤修善法</p>
  <p class="l-js-5c">昼夜六时中　　精进初不废</p>
  <p>时病比丘说是偈已。心怀惶悸。其兄见之生大忧愍。而作是言。善哉善哉。子今乃能深生悔恨发于誓愿。但先教汝不用我语。惊悔于后将何所及。而说偈言。</p>
  <p class="l-js-5c">疾病以困笃　　大命不云远</p>
  <p class="l-js-5c">支节皆舒缓　　刀风解其形</p>
  <p class="l-js-5c">汤药所不疗　　医师舍之去</p>
  <p class="l-js-5c">左右咸称言　　怪哉决定死</p>
  <p class="l-js-5c">诸亲妇女等　　对而悲啼哭</p>
  <p class="l-js-5c">临终大恐怖　　惊畏苦难喻</p>
  <p class="l-js-5c">设当平健时　　知死有斯苦</p>
  <p class="l-js-5c">谁不发道意　　克获解脱果</p>
  <p class="l-js-5c">盛年无患时　　懈怠不精进</p>
  <p class="l-js-5c">但营众事务　　不修施戒禅</p>
  <p class="l-js-5c">后遭重病疾　　诸根如火然</p>
  <p class="l-js-5c">临为死所吞　　方悔求修善</p>
  <p>彼病比丘即便命终还生人中。时阿罗汉以天眼观。知其生处数到其家。此儿渐大乳母抱持。将诣僧坊至罗汉所。捉儿不坚失手扑地。头打石上儿大嗔恚。舍身命终堕地狱中。时阿罗汉复以天眼而观察之。见在地狱生苦难处。即说偈言。</p>
  <p class="l-js-5c">呜呼大毁败　　生处难可救</p>
  <p class="l-js-5c">佛力尚难拔　　况我能救济</p>
  <p class="l-js-5c">系心慧无漏　　非苦所能修</p>
  <p class="l-js-5c">地狱中苦恼　　无有暂乐心</p>
  <p class="l-js-5c">尚无暂乐心　　云何得系念</p>
  <p class="l-js-5c">以无系念故　　不得慧无漏</p>
  <p class="l-js-5c">如是之难处　　云何可救拔</p>
  <p class="l-js-5c">地狱受大苦　　不可以方喻</p>
  <p class="l-js-5c">设复强为譬　　人中死为苦</p>
  <p class="l-js-5c">少可得为喻　　彼苦恒过此</p>
  <p class="l-js-5c">如火著干薪　　无有暂冷时</p>
  <p class="l-js-5c">地狱苦亦尔　　无有暂憩息</p>
  <p class="l-js-5c">地狱中阴身　　皆如融铁聚</p>
  <p class="l-js-5c">热恼烧然苦　　不可得称计</p>
  <p class="l-js-5c">宜应除懈怠　　昼夜不休息</p>
  <p class="l-js-5c">勤修于正道　　必使尽苦际</p>
  <p class="l-js-5c">是故先修道　　克获解脱果</p>
  <p class="l-js-5c">然后以多闻　　而作妙璎珞</p>
  <h2>（一四）</h2>
  <p>复次见此事已应生惊悟。尊豪荣位无得常者。我昔曾闻。栴檀罽尼吒王。将欲往诣罽尼吒城。于其中路见五百乞儿。同声乞丐言施如我。王闻是语便生悟解。即作是念。彼觉寤我。我于往日曾更贫苦。今若不施后亦如彼。即说偈言。</p>
  <p class="l-js-5c">由其先世时　　多饶钱财宝</p>
  <p class="l-js-5c">说言无可施　　今获斯贫贱</p>
  <p class="l-js-5c">设我今言无　　后亦同于彼</p>
  <p>时有辅相名曰天法。下马合掌而白王言。此诸乞儿咸言如我。王答臣言。我闻其语。然我所解与汝有异。汝之所解谓为乞索钱财杂物。我所解者当为汝说。汝今善听。即说偈言。</p>
  <p class="l-js-5c">此诸乞儿等　　故来觉寤我</p>
  <p class="l-js-5c">以斯贫贱形　　示我令得见</p>
  <p class="l-js-5c">自言受此身　　悭不惠施故</p>
  <p class="l-js-5c">放逸所欺诳　　受是苦恼形</p>
  <p class="l-js-5c">愚劣诸乞儿　　示我如此义</p>
  <p class="l-js-5c">自言曾为王　　犹如星中月</p>
  <p class="l-js-5c">宝盖覆顶上　　左右众妓直</p>
  <p class="l-js-5c">侍从悉庄严　　闻者皆避路</p>
  <p class="l-js-5c">虽有如此等　　种种众妙事</p>
  <p class="l-js-5c">由不布施故　　今受贫贱苦</p>
  <p class="l-js-5c">福乐迷汝心　　不觉后有苦</p>
  <p class="l-js-5c">人帝应当知　　我今甚毒苦</p>
  <p class="l-js-5c">宜当修布施　　莫使后如我</p>
  <p>辅相天法闻是偈已。深生欢喜。合掌白王。如佛言曰。见他受苦当自观察。王于今者实合佛意。见彼乞儿则能觉寤。善哉大王。意细乃尔。能觉是事。善解分别佛所说义。大王称实能持大地。真是地主不虚妄也。所以者何。能善分别佛法深义。聪慧明达。是故称王为大地主。即说偈言。</p>
  <p class="l-js-5c">地主常应尔　　此意为无上</p>
  <p class="l-js-5c">此意难可恒　　能自利亦难</p>
  <p class="l-js-5c">人身极难得　　信心亦难生</p>
  <p class="l-js-5c">财宝难可足　　福田复难遇</p>
  <p class="l-js-5c">如是一一事　　极难得聚会</p>
  <p class="l-js-5c">譬如大海中　　盲龟值浮孔</p>
  <p class="l-js-5c">如斯之难事　　大王尽具有</p>
  <p class="l-js-5c">是故于今者　　不应恣心意</p>
  <p class="l-js-5c">人身如电光　　暂发不久停</p>
  <p class="l-js-5c">虽复得人身　　危脆不可保</p>
  <p class="l-js-5c">临终两肩垂　　诸节皆舒缓</p>
  <p class="l-js-5c">虽有四威仪　　进止不自由</p>
  <p class="l-js-5c">眼目已上眄　　将为死毒中</p>
  <p class="l-js-5c">亲属在其侧　　睹之咸悲泣</p>
  <p class="l-js-5c">以手触其身　　安慰言勿惧</p>
  <p class="l-js-5c">既见亲慰喻　　益更增悲感</p>
  <p class="l-js-5c">决定知已去　　涉于死长途</p>
  <p class="l-js-5c">虽有众财物　　不可为资粮</p>
  <p class="l-js-5c">诸脉断绝时　　颜色皆变异</p>
  <p class="l-js-5c">命来催促已　　如油尽灯灭</p>
  <p class="l-js-5c">当于如斯时　　谁能修布施</p>
  <p class="l-js-5c">持戒及忍辱　　精进禅智等</p>
  <p class="l-js-5c">如斯时未至　　宜应勤用心</p>
  <h2>（一五）</h2>
  <p>复次若命终时欲赍财宝至于后世。无有是处。唯除布施作诸功德。若惧后世得贫穷者。应修惠施。我昔曾闻。有一国王名曰难陀。是时此王聚积珍宝规至后世。嘿自思惟。我今当集一国珍宝使外无余。贪聚财故以自己女置淫女楼上。敕侍人言。若有人赍宝来求女者。其人并宝将至我边。如是集敛一国钱宝。悉皆荡尽聚于王库。时有寡妇唯有一子心甚敬爱。而其此子见于王女仪容镶玮姿貌非凡。心甚耽著。家无财物。无以自通。遂至结病。身体羸瘦气息微惙。母问子言何患乃尔。子具以状启白于母。我若不得与彼交往。定死不疑。母语子言。国内所有一切钱宝尽无遗余。何处得宝。复更思惟。汝父死时。口中有一金钱。汝若发塳可得彼钱。以用自通。即随母言。往发父塳开口取钱。既得钱已至王女边。尔时王女遣送此人并所与钱以示于王。王见之已语此人言。国内金宝一切荡尽除我库中。汝于何处得是钱来。汝于今者必得伏藏。种种拷楚征得钱处。此人白王。我实不得地中伏藏。我母示我。亡父死时置钱口中。我发塳取故得是钱。时王遣人往捡虚实。使人既到果见死父口中钱处。然后方信。王闻是已而自思忖。我先聚集一切宝物。望持此宝至于后世。彼父一钱尚不能得赍持而去。况复多也。即说偈言。</p>
  <p class="l-js-5c">我先勤聚集　　一切众珍宝</p>
  <p class="l-js-5c">望赍诸钱物　　随己至后世</p>
  <p class="l-js-5c">今观发塳者　　还夺金钱取</p>
  <p class="l-js-5c">一钱尚不随　　况复多珍宝</p>
  <p class="l-js-5c">复作是思惟　　当设何方便</p>
  <p class="l-js-5c">得使诸珍宝　　随我至后世</p>
  <p class="l-js-5c">昔者顶生王　　将从诸军众</p>
  <p class="l-js-5c">并象马七宝　　悉到于天上</p>
  <p class="l-js-5c">罗摩造草桥　　得至楞伽城</p>
  <p class="l-js-5c">吾今欲升天　　无有诸梯蹬</p>
  <p class="l-js-5c">欲诣楞伽城　　又复无津梁</p>
  <p class="l-js-5c">我今无方计　　持宝至后世</p>
  <p>时有辅相聪慧知机。已知王意而作是言。王所说者正是其理。若受后身必须财宝。然今珍宝及以象马。不可赍持至于后世。何以故。王今此身尚自不能至于后世。况复财宝象马者乎。当设何方令此珍宝得至后身。唯有施与沙门婆罗门贫穷乞儿。福报资人必至后世。即说偈言。</p>
  <p class="l-js-5c">庄严面目者　　临水见胜好</p>
  <p class="l-js-5c">好丑随其面　　影悉现水中</p>
  <p class="l-js-5c">庄严则影好　　垢秽则影丑</p>
  <p class="l-js-5c">今身如面貌　　后受形如影</p>
  <p class="l-js-5c">庄严形戒慧　　后得可爱果</p>
  <p class="l-js-5c">若作恶行者　　后受报甚苦</p>
  <p class="l-js-5c">信心以财物　　供养父母师</p>
  <p class="l-js-5c">沙门婆罗门　　贫穷困厄者</p>
  <p class="l-js-5c">即是后有水　　于中见面像</p>
  <p class="l-js-5c">施戒慧业影　　亦复彼中现</p>
  <p class="l-js-5c">王有众营从　　宫人诸婇女</p>
  <p class="l-js-5c">臣佐及吏民　　音乐等倡妓</p>
  <p class="l-js-5c">如其命终时　　悲恋送塳间</p>
  <p class="l-js-5c">到已便还家　　无一随从者</p>
  <p class="l-js-5c">后宫侍直等　　库藏众珍宝</p>
  <p class="l-js-5c">象马宝辇舆　　一切娱乐具</p>
  <p class="l-js-5c">国邑诸人民　　苑园游戏处</p>
  <p class="l-js-5c">悉舍而独逝　　亦无随去者</p>
  <p class="l-js-5c">唯有善恶业　　随逐终不放</p>
  <p>若人临终喘气粗出。喉舌干燋不能下水言语不了。瞻视不端筋脉断绝。刀风解形支节舒缓。机关止废不能动转。举体酸痛如被针刺。命尽终时见大黑闇如坠深坑。独游旷野无有党侣。唯有修福为作亲伴而拥护之。若为后世宜速修福。即说偈言。</p>
  <p class="l-js-5c">若人命终时　　独往无伴党</p>
  <p class="l-js-5c">毕定当舍离　　所爱诸亲友</p>
  <p class="l-js-5c">独游黑闇中　　可畏恐怖处</p>
  <p class="l-js-5c">亲爱皆别离　　孤茕无徒伴</p>
  <p class="l-js-5c">是故应庄严　　善法之资粮</p>
  <p>为满此义故。婆罗留支以六偈赞王。即说偈言。</p>
  <p class="l-js-5c">虽有诸珍宝　　积聚如雪山</p>
  <p class="l-js-5c">象马众宝车　　谋臣及咒术</p>
  <p class="l-js-5c">专念死时至　　不可以救免</p>
  <p class="l-js-5c">宜修诸善业　　为己得利乐</p>
  <p class="l-js-5c">目如青莲者　　应勤行戒施</p>
  <p class="l-js-5c">死为大恐畏　　闻者皆恐惧</p>
  <p class="l-js-5c">一切诸世间　　无不终没者</p>
  <p class="l-js-5c">以是故大王　　宜应观死苦</p>
  <p class="l-js-5c">目如青莲者　　应当修善业</p>
  <p class="l-js-5c">为己得利乐　　宜勤行戒施</p>
  <p class="l-js-5c">人命寿终时　　财宝不随逐</p>
  <p class="l-js-5c">壮色及盛年　　终不还重至</p>
  <p class="l-js-5c">目如青莲者　　应当修善业</p>
  <p class="l-js-5c">为己得利乐　　宜勤行戒施</p>
  <p class="l-js-5c">弥力那侯沙　　耶耶帝大王</p>
  <p class="l-js-5c">及屯豆摩罗　　娑加跌利不</p>
  <p class="l-js-5c">翘离奢势夫　　踰越频世波</p>
  <p class="l-js-5c">如是人中上　　众胜大王等</p>
  <p class="l-js-5c">军众及群宫　　悉皆灭没去</p>
  <p class="l-js-5c">欣戚相续生　　意念次第起</p>
  <p class="l-js-5c">目如青莲者　　应当修善业</p>
  <p class="l-js-5c">使己受快乐　　宜勤行戒施</p>
  <p class="l-js-5c">财宝及荣贵　　此事难可遇</p>
  <p class="l-js-5c">福禄非恒有　　身力有增损</p>
  <p class="l-js-5c">一切无定相　　地主亦非常</p>
  <p class="l-js-5c">如此最难事　　今悉具足得</p>
  <p class="l-js-5c">目如青莲者　　应具修诸善</p>
  <p class="l-js-5c">使己受快乐　　宜勤修戒施</p>
  <p class="l-js-5c">劲勇有力者　　能越渡大海</p>
  <p class="l-js-5c">专念健丈夫　　能超度诸山</p>
  <p class="l-js-5c">设作如斯事　　未足名为难</p>
  <p class="l-js-5c">能利益后世　　是事乃为难</p>
  <h2>（一六）</h2>
  <p>复次此身不坚。是故智者应当分别供养尊长。是则名为以不坚法易坚固法。我昔曾闻。牟尼种中有王名曰阿育。信乐三宝。若于静处见佛弟子。不问长幼必为下马接足而礼。尔时彼王有一大臣。号名耶赊。邪见不信。见王礼敬诸比丘等。深生谤毁。而白王言。此诸沙门皆是杂种而得出家。非诸刹利及婆罗门。亦杂毗舍首陀罗等。又诸皮作及能织者。巧作塼瓦剃须发师。亦有下贱旃陀罗等。大王何故而为作礼。王闻是语默然不报。别于后时集诸大臣。敕诸人言。我于今者须种种头不听杀害。仰汝等辈得自死者。即语诸臣。汝今某甲仰得是头。复告某甲仰得彼头。如是展转遍敕诸臣。仰得异头不听共同。别告耶赊。今又仰汝取自死人头。各各皆使于市中卖。如是头等余头皆售。唯有人头。见者恶贱。远避而去无肯买者。众人见之咸皆骂辱而语之言。汝非旃陀罗夜叉罗刹。云何乃捉死人头行。被骂辱已还诣王边。而白王言。我卖人头不能令售返被呵骂。王复语言。若不得价但当虚与。时彼耶赊寻奉王教。入市唱告欲虚与人。市人见已复加骂辱无肯取者。耶赊惭愧还至王所。向王合掌。而说偈言。</p>
  <p class="l-js-5c">牛驴及象马　　猪羊诸畜头</p>
  <p class="l-js-5c">一切悉获价　　竞共诤买取</p>
  <p class="l-js-5c">诸头尽有用　　唯人头秽恶</p>
  <p class="l-js-5c">无有一可用　　虚与不肯取</p>
  <p class="l-js-5c">而返被呵骂　　况复有买者</p>
  <p>王问耶赊。汝卖人头何故不售。耶赊白王。人所恶贱无肯买者。王复问言。唯此一头为可憎恶。一切人头悉可恶乎。耶赊答王。一切人头悉可恶贱非独此一。王复问言如是我头亦复如是为人恶耶。耶赊闻已惧不敢对默然而住。王复语言。我于今者施汝无畏。以实而说。我今此头亦可恶耶。耶赊对曰。王头亦尔。王复语言。为审尔不。耶赊复言。审尔大王。王告耶赊。若此人头贵贱等同皆可恶者。汝今云何自恃豪贵种姓色智以自矜高。而欲遮我礼敬沙门诸释种子。即说偈言。</p>
  <p class="l-js-5c">唯有此人头　　见者咸讥呵</p>
  <p class="l-js-5c">卖之无所直　　虚与恶不近</p>
  <p class="l-js-5c">遥见皆生嗔　　言不祥鄙恶</p>
  <p class="l-js-5c">此头脓血污　　鄙贱甚可恶</p>
  <p class="l-js-5c">以斯下贱头　　贸易功德首</p>
  <p class="l-js-5c">虽向彼屈申　　毫厘无损减</p>
  <p class="l-js-5c">王告耶赊言　　汝虽见比丘</p>
  <p class="l-js-5c">杂种而卑贱　　不能睹其内</p>
  <p class="l-js-5c">真实有道德　　汝愚痴邪见</p>
  <p class="l-js-5c">迷惑错乱心　　计己婆罗门</p>
  <p class="l-js-5c">独有解脱分　　自余诸种姓</p>
  <p class="l-js-5c">无得解脱者　　若欲为婚姻</p>
  <p class="l-js-5c">当求于种族　　若求善法者</p>
  <p class="l-js-5c">安用种族为　　若其求法者</p>
  <p class="l-js-5c">不应观种姓　　虽生上族中</p>
  <p class="l-js-5c">造作极恶行　　众人皆呵责</p>
  <p class="l-js-5c">是则名下贱　　种族虽卑微</p>
  <p class="l-js-5c">内有实道行　　为人所尊奉</p>
  <p class="l-js-5c">是则名尊贵　　德行既充满</p>
  <p class="l-js-5c">云何不礼敬　　心恶使形贱</p>
  <p class="l-js-5c">意善令身贵　　沙门修诸善</p>
  <p class="l-js-5c">信戒施闻具　　是故可尊尚</p>
  <p class="l-js-5c">宜应深恭敬　　造作恶行者</p>
  <p class="l-js-5c">汝今宁不闻　　释种具大悲</p>
  <p class="l-js-5c">牛王正道者　　所说之法耶</p>
  <p class="l-js-5c">以三危脆法　　贸易三坚法</p>
  <p class="l-js-5c">佛无有异语　　故我不敢违</p>
  <p class="l-js-5c">若违世尊教　　不名为亲善</p>
  <p class="l-js-5c">譬如压甘蔗　　取汁弃其滓</p>
  <p class="l-js-5c">人身亦如是　　为死之所压</p>
  <p class="l-js-5c">尸骸委在地　　不能复进止</p>
  <p class="l-js-5c">供敬修诸善　　是故应当知</p>
  <p class="l-js-5c">以此败坏身　　贸易坚牢法</p>
  <p class="l-js-5c">犹如火烧舍　　智者出财物</p>
  <p class="l-js-5c">如水没伏藏　　亦应速出宝</p>
  <p class="l-js-5c">此身终败坏　　宜贸易坚法</p>
  <p class="l-js-5c">愚人不分别　　坚与不坚法</p>
  <p class="l-js-5c">死军卒来至　　如入摩竭口</p>
  <p class="l-js-5c">当于如是时　　惊恐大怖畏</p>
  <p class="l-js-5c">如酪取生酥　　及以于醍醐</p>
  <p class="l-js-5c">取已酪瓶破　　不生大苦恼</p>
  <p class="l-js-5c">此身亦如是　　取其坚实善</p>
  <p class="l-js-5c">于后命尽时　　终不生悔恨</p>
  <p class="l-js-5c">不修诸善行　　憍慢而纵逸</p>
  <p class="l-js-5c">死法卒来至　　破身之瓶器</p>
  <p class="l-js-5c">其心极燋热　　犹为火所烧</p>
  <p class="l-js-5c">忧结喻如火　　酪瓶喻如身</p>
  <p class="l-js-5c">汝不应遮我　　修善取坚法</p>
  <p class="l-js-5c">愚痴黑暗者　　自言我尊贵</p>
  <p class="l-js-5c">我执十力尊　　言说之灯炬</p>
  <p class="l-js-5c">照察己身中　　贵贱无差别</p>
  <p class="l-js-5c">皮肉筋骨等　　三十六种物</p>
  <p class="l-js-5c">贵贱悉同等　　有何差别相</p>
  <p class="l-js-5c">名衣及上服　　众具有别异</p>
  <p class="l-js-5c">智者宜勤身　　作恭敬礼拜</p>
  <p class="l-js-5c">役使行诸善　　是名取坚法</p>
  <p class="l-js-5c">何故说斯者　　此身如电遄</p>
  <p class="l-js-5c">泡沫及沙聚　　芭蕉无坚实</p>
  <p class="l-js-5c">如此危脆身　　修善百劫住</p>
  <p class="l-js-5c">坚于须弥山　　及以于大地</p>
  <p class="l-js-5c">智者应如是　　贸易坚实法</p>
</body></html>