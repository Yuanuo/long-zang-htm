<!DOCTYPE html>
<html>
<head>
  <meta charset="utf-8"/>
  <meta name="author" content="马鸣菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>大庄严论经卷第七</title>
</head>
<body>
  <h1 class="head">大庄严论经卷第七</h1>
  <h2>（四一）</h2>
  <p>复次利养乱于行道。若断利养善观察嗔。我昔曾闻。有一比丘在一园中。城邑聚落竞共供养。同出家者憎嫉诽谤。比丘弟子闻是诽谤。白其师言。某甲比丘诽谤和上。时彼和上闻是语已。即唤谤者善言慰喻。以衣与之。诸弟子等白其师言彼诽谤人是我之怨。云何和上慰喻与衣。师答之言。彼诽谤者于我有恩应当供养。即说偈言。</p>
  <p class="l-js-5c">如雹害禾谷　　有人能遮断</p>
  <p class="l-js-5c">田主甚欢喜　　报之以财帛</p>
  <p class="l-js-5c">彼谤是亲厚　　不名为怨家</p>
  <p class="l-js-5c">遮我利养雹　　我应报其恩</p>
  <p class="l-js-5c">雹害及一世　　利养害多身</p>
  <p class="l-js-5c">雹唯害于财　　利养毁修道</p>
  <p class="l-js-5c">为雹所害田　　必有少遗余</p>
  <p class="l-js-5c">利养之所害　　功德都消尽</p>
  <p class="l-js-5c">如彼提婆达　　利养雹所害</p>
  <p class="l-js-5c">由彼贪著故　　善法无毫厘</p>
  <p class="l-js-5c">众恶极炽盛　　死则堕恶道</p>
  <p class="l-js-5c">利养剧猛火　　亦过于恶毒</p>
  <p class="l-js-5c">师子及虎狼　　智者观察已</p>
  <p class="l-js-5c">宁为彼所伤　　不为利养害</p>
  <p class="l-js-5c">愚者贪利养　　不见其过恶</p>
  <p class="l-js-5c">利养远圣道　　善行灭不生</p>
  <p class="l-js-5c">佛已断诸结　　三有结都解</p>
  <p class="l-js-5c">功德已具满　　犹尚避利养</p>
  <p class="l-js-5c">众中师子吼　　而唱如是言</p>
  <p class="l-js-5c">利养莫近我　　我亦远于彼</p>
  <p class="l-js-5c">有心明智人　　谁当贪利养</p>
  <p class="l-js-5c">利养乱定心　　为害剧于怨</p>
  <p class="l-js-5c">如以毛绳戮　　皮断肉骨坏</p>
  <p class="l-js-5c">髓断尔乃止　　利养过毛绳</p>
  <p class="l-js-5c">绝于持戒皮　　能破禅定肉</p>
  <p class="l-js-5c">折于智慧骨　　灭妙善心髓</p>
  <p class="l-js-5c">譬如婴孩者　　捉火欲食之</p>
  <p class="l-js-5c">如鱼吞钩饵　　如鸟网所覆</p>
  <p class="l-js-5c">诸兽坠阱陷　　皆由贪味故</p>
  <p class="l-js-5c">比丘贪利养　　与彼亦无异</p>
  <p class="l-js-5c">其味极鲜少　　为患甚深重</p>
  <p class="l-js-5c">诈为谄佞者　　止住利养中</p>
  <p class="l-js-5c">亲近愦闹乱　　妨患之种子</p>
  <p class="l-js-5c">如似疥搔疮　　搔之痒转增</p>
  <p class="l-js-5c">矜高放逸欲　　皆因利养生</p>
  <p class="l-js-5c">此人为我等　　遮于利养怨</p>
  <p class="l-js-5c">我以是义故　　应尽心供养</p>
  <p class="l-js-5c">如是善知识　　云何名为怨</p>
  <p class="l-js-5c">由贪利养故　　不乐闲静处</p>
  <p class="l-js-5c">心常缘利养　　昼夜不休息</p>
  <p class="l-js-5c">彼处有衣食　　某是我亲厚</p>
  <p class="l-js-5c">必来请命我　　心意多攀缘</p>
  <p class="l-js-5c">败坏寂静心　　不乐空闲处</p>
  <p class="l-js-5c">常乐在人间　　田利毁败故</p>
  <p class="l-js-5c">不乐寂定法　　以舍寂定故</p>
  <p class="l-js-5c">不名为比丘　　亦不名白衣</p>
  <h2>（四二）</h2>
  <p>复次俱得漏尽教学差别。我昔曾闻。尊者目连教二弟子。精专学禅而无所证。时尊者舍利弗问目连言。彼二弟子得胜法不。目连答言。未得。舍利弗又问言。汝教何法。目连答言。一教不净。二教数息。然其心意。滞而不悟。时舍利弗问目连言。彼二弟子从何种姓而来出家。答言。一是浣衣。二是锻金师。时舍利弗语目连言。金师子者应授安般。浣衣人者宜教不净。目连如法以教弟子。弟子寻即精勤修习得罗汉果。既成罗汉欢喜踊跃。即便说偈赞舍利弗。</p>
  <p class="l-js-5c">第二转法轮　　佛法之大将</p>
  <p class="l-js-5c">于诸声闻中　　得于最上智</p>
  <p class="l-js-5c">有胜觉慧力　　呜呼舍利弗</p>
  <p class="l-js-5c">指导示解脱　　随顺本所习</p>
  <p class="l-js-5c">指导开悟我　　二俱速解脱</p>
  <p class="l-js-5c">行自境界中　　获得所应得</p>
  <p class="l-js-5c">行他境界者　　如鱼堕陆地</p>
  <p class="l-js-5c">我常在河侧　　习浣衣白净</p>
  <p class="l-js-5c">安心于白骨　　相类易开解</p>
  <p class="l-js-5c">不大加功力　　速疾入我意</p>
  <p>金师常吹[橐-石+非]　　出入气是风</p>
  <p class="l-js-5c">易乐入安般　　众生所玩习</p>
  <p class="l-js-5c">各自有胜力　　今者舍利弗</p>
  <p class="l-js-5c">佛法之鞅鞙　　佛说舍利弗</p>
  <p class="l-js-5c">第二转法轮　　真实是所应</p>
  <p class="l-js-5c">心得自在者　　能使我二人</p>
  <p class="l-js-5c">善知禅径路　　我如不调象</p>
  <p class="l-js-5c">法中之大将　　言教调顺我</p>
  <p class="l-js-5c">使到安隐处　　故我大欢喜</p>
  <h2>（四三）</h2>
  <p>复次善根熟者虽复逃避如来大悲终不放舍。我昔曾闻。如来无上良厚福田。行来进止常为福利。非如世间所有田也。欲示行福田异于世间田。行福田者往至檀越下种人所入舍卫城分卫。乃至为菩萨时入王舍城乞食。城中老少男女大小。见其容仪心皆爱敬。余如佛本行中说。昔佛在时众生厌恶。善根种子极易生芽。佛所应化为度人故入城乞食。即说偈言。</p>
  <p class="l-js-5c">若以深信心　　礼敬佛足者</p>
  <p class="l-js-5c">是人于生死　　便为不久住</p>
  <p class="l-js-5c">能行善福田　　供养作因缘</p>
  <p class="l-js-5c">必获大果报　　能以信敬心</p>
  <p class="l-js-5c">以土著佛钵　　终不无果报</p>
  <p>如来入城现神足时。一切人民各各相语。佛来入城。余如诸经中。佛来入城时所有严丽种种具足。男女大小闻佛入城一切扰动。犹如大海风鼓涛波出大音声。阎浮提界亦未曾有如是形相。尔时城中除粪秽人名曰尼提。发长蓬乱垢腻不净。所著衣裳悉皆弊坏。若于道中得弊纳者。便用补衣。欲示宿世不善业故。背负粪瓨。欲远弃去。于路见佛瞻仰尊颜。如睹大海。圆光一寻以庄严身。如真金聚无诸垢秽。所著袈裟如赤栴檀。亦如宝楼观之无厌。即说偈言。</p>
  <p class="l-js-5c">金色如华敷　　衣如赤栴檀</p>
  <p class="l-js-5c">衣服仪齐整　　清净如铜镜</p>
  <p class="l-js-5c">如似秋月时　　日处虚空中</p>
  <p class="l-js-5c">世尊处大众　　严净如秋月</p>
  <p>尔时众生见佛世尊生大欢喜。畜生见佛。眼根悦乐况复人也。即说偈言。</p>
  <p class="l-js-5c">见色无比类　　深心极爱敬</p>
  <p class="l-js-5c">堪为禅定器　　威光倍赫奕</p>
  <p class="l-js-5c">邪见毒恶心　　睹佛犹悦豫</p>
  <p class="l-js-5c">观其诸形体　　触目视无厌</p>
  <p class="l-js-5c">睹见心悦豫　　身体悉照曜</p>
  <p class="l-js-5c">瞻之转炽盛　　形体圆满足</p>
  <p class="l-js-5c">无可嫌呵处　　种姓可叹美</p>
  <p class="l-js-5c">无能讥论者　　明智善丈夫</p>
  <p class="l-js-5c">相续出是种　　世人宝严饰</p>
  <p class="l-js-5c">以助形容好　　佛身相好具</p>
  <p class="l-js-5c">不假外庄严　　相好众爱乐</p>
  <p class="l-js-5c">显好常随身　　世人自璎珞</p>
  <p class="l-js-5c">不得常为好　　莲华悉开敷</p>
  <p class="l-js-5c">阿输伽敷荣　　严饰于大地</p>
  <p class="l-js-5c">显好不如佛　　净目众相好</p>
  <p class="l-js-5c">炽然庄严身　　喻如摩尼铠</p>
  <p class="l-js-5c">众宝而校饰　　亦犹池水中</p>
  <p class="l-js-5c">众华以庄严　　如是等比类</p>
  <p class="l-js-5c">不及如来身　　善逝之形体</p>
  <p class="l-js-5c">相好炳然著　　犹如虚空中</p>
  <p class="l-js-5c">净无云翳时　　众星庄严月</p>
  <p class="l-js-5c">善行美妙器　　瞻仰无厌足</p>
  <p class="l-js-5c">如饮甘露味　　犹如净满月</p>
  <p class="l-js-5c">为人所爱乐　　妙相以庄严</p>
  <p class="l-js-5c">善调伏威德　　众德备足者</p>
  <p class="l-js-5c">谁能具称叹　　诸过恶已坏</p>
  <p class="l-js-5c">譬如生死中　　众伎变现形</p>
  <p class="l-js-5c">永无能变现　　仿佛似佛者</p>
  <p class="l-js-5c">虽作众妙像　　不及佛仪相</p>
  <p class="l-js-5c">佛之妙容相　　天人中无比</p>
  <p>又复世尊不齐相好殊妙可叹。众行皆备功德悉具。说偈赞言。</p>
  <p class="l-js-5c">如来所言说　　智者所钦仰</p>
  <p class="l-js-5c">威仪及举止　　终无有过失</p>
  <p class="l-js-5c">牟尼中最胜　　触事未曾有</p>
  <p class="l-js-5c">觉慧无动摇　　赞毁意不异</p>
  <p class="l-js-5c">以有十力故　　摽相极寂静</p>
  <p class="l-js-5c">满足而正直　　功德利益聚</p>
  <p class="l-js-5c">行步甚详雅　　为人所爱乐</p>
  <p class="l-js-5c">言说义深广　　视瞻极审谛</p>
  <p class="l-js-5c">详雅有次叙　　一切皆舍离</p>
  <p class="l-js-5c">食饮无贪著　　举要而言之</p>
  <p>无有不可爱</p>
  <p>尔时尼提见无上调御诸根寂定。及比丘等根不散乱围绕侍从。心倍爱敬。复说偈言。</p>
  <p class="l-js-5c">诸根悉寂静　　调根者围绕</p>
  <p class="l-js-5c">著于新色衣　　前后随导从</p>
  <p class="l-js-5c">众释中胜导　　金色不动摇</p>
  <p class="l-js-5c">四众常围绕　　如赤云绕日</p>
  <p>尔时尼提既见佛已。自鄙臭秽。背负粪瓨。云何见佛。回趣异道以不见佛。心怀愁恼。我于先世不造福业。为恶所牵今受此苦。我今不愁斯下贱业。众人皆得到于佛前。我今见臭秽故不得往。以是之故懊恼燋心。即说偈言。</p>
  <p class="l-js-5c">佛出世甚难　　难可得值遇</p>
  <p class="l-js-5c">人天阿修罗　　八部咸围绕</p>
  <p class="l-js-5c">我虽今遭值　　臭秽不得近</p>
  <p class="l-js-5c">明了有恶业　　罪报舍弃我</p>
  <p>思惟是已。更从异巷舍而远避。然佛世尊大慈平等随逐不舍。即现彼巷尼提前立。尼提见已复生惊怖。我向避佛今复睹见。当何处避。惊怖忧恼而自责言。我甚薄福诸佛香洁。我当云何以此极秽逼近于佛。若当逼近罪益深重。先世恶业使我乃尔。即说偈言。</p>
  <p class="l-js-5c">天以栴檀香　　上妙曼陀花</p>
  <p class="l-js-5c">种种众供具　　持来奉世尊</p>
  <p class="l-js-5c">佛来入城时　　香水以洒地</p>
  <p class="l-js-5c">人天皆供养　　真是应供者</p>
  <p class="l-js-5c">云何执粪瓶　　而在于佛前</p>
  <p>复自念言。当设何方念而得合所。又更舍佛入于异巷。如来如前复在彼巷。尼提见已倍复怪恼。而说偈言。</p>
  <p class="l-js-5c">圆光周一寻　　色炎若干种</p>
  <p class="l-js-5c">城中诸人等　　合掌而围绕</p>
  <p class="l-js-5c">帝释执持拂　　人天皆供养</p>
  <p class="l-js-5c">我向避异巷　　复从此道来</p>
  <p>作此偈已复自念言。今者世尊人天中上。我之鄙秽众生中下。我今云何以此臭秽而近世尊。即便回避入于异巷。尔时世尊先在彼立。既睹佛已惭耻却行。粪瓶撞壁寻即碎坏。粪汁流灌浇污衣服。自见秽污惭愧懊恼。颜色变异。而自念言。先虽臭秽尚有瓶遮。今瓶破坏。秽恶露现。甚可惭耻。甚自鄙责。而说偈言。</p>
  <p class="l-js-5c">叹言咄怪哉　　我今如趣死</p>
  <p class="l-js-5c">臭秽遍身体　　云何当自处</p>
  <p class="l-js-5c">三界最胜尊　　而来趣近我</p>
  <p class="l-js-5c">塞遮我前路　　遂无逃避处</p>
  <p class="l-js-5c">怪哉极可恶　　内外皆不净</p>
  <p class="l-js-5c">惭耻大苦恼　　如似衰老至</p>
  <p>尔时大众咸见世尊随尼提后。时彼众中有一比丘。作是念言。如来入城不于豪贵并卑贱家而从乞食。但随尼提。何故如是。此必有缘。复自念言。此事可解。即说偈言。</p>
  <p class="l-js-5c">此必功德器　　为佛所追随</p>
  <p class="l-js-5c">如珠落粪秽　　挠搅而觅取</p>
  <p class="l-js-5c">如来录其心　　不择贵与贱</p>
  <p class="l-js-5c">不求种姓真　　妙胜作是说</p>
  <p class="l-js-5c">譬如医占病　　看病腹鞕软</p>
  <p class="l-js-5c">随患投下药　　亦不观种族</p>
  <p class="l-js-5c">如来以平等　　观察心坚软</p>
  <p class="l-js-5c">亦不择种姓　　与药下烦恼</p>
  <p>尔时尼提于隘巷中遇值世尊。惭愧蜷缩无藏避处。合掌向地作如是言。汝今能持一切众生。愿开少处容受我身。即说偈言。</p>
  <p class="l-js-5c">如来于今者　　转来逼近我</p>
  <p class="l-js-5c">我身甚臭秽　　不得近世尊</p>
  <p class="l-js-5c">善哉开少分　　愿容受我身</p>
  <p>尔时如来大悲熏心。安乐利益一切众生。和颜悦色到尼提边。世尊以柔软雷音而安慰之。令彼身心怡悦快乐。佛命尼提。尼提闻已周慞四顾。如佛所命三界至尊岂可唤我鄙贱之人。将无有人与我同字唤于彼耶。佛心平等断于爱憎。世尊举手向彼尼提。其指纤长爪如赤铜。指间网缦以覆其上。掌如莲花。柔软净洁相轮之手。欲使尼提生勇悍心。即与尼提而说偈言。</p>
  <p class="l-js-5c">汝有善根缘　　故我至汝所</p>
  <p class="l-js-5c">我今既来至　　汝何故逃避</p>
  <p class="l-js-5c">应当住于此　　汝今身虽秽</p>
  <p class="l-js-5c">心有上善法　　殊胜之妙香</p>
  <p class="l-js-5c">今在汝身外　　不宜自鄙贱</p>
  <p>于时尼提闻佛唤已。举目睹佛其心勇悍。合掌向佛而作是言。无归依者为作归依。于诸众生无有因缘而生子想。其心平等实是真济。今佛世尊与我共语。如以甘露洒我身心。即说偈言。</p>
  <p class="l-js-5c">假使大梵王　　与我共谈议</p>
  <p class="l-js-5c">天帝之尊重　　屈临见携抱</p>
  <p class="l-js-5c">转轮大圣王　　同坐一器食</p>
  <p class="l-js-5c">不如三界尊　　垂哀赐一言</p>
  <p class="l-js-5c">今我蒙慈眷　　欢喜过于彼</p>
  <p class="l-js-5c">简练去秽恶　　不善相已灭</p>
  <p class="l-js-5c">善相具足生　　自在者济拔</p>
  <p class="l-js-5c">令我受快乐　　世尊足上尘</p>
  <p class="l-js-5c">帝释以顶戴　　犹名福所护</p>
  <p class="l-js-5c">况我极鄙劣　　亲承佛音教</p>
  <p class="l-js-5c">而自称我名　　当不生欣庆</p>
  <p>佛告尼提。汝于今者能出家不。于时尼提闻是语已心生欢喜。即说偈言。</p>
  <p class="l-js-5c">如我贱种类　　颇任出家不</p>
  <p class="l-js-5c">世尊垂哀愍　　设得出家者</p>
  <p class="l-js-5c">如取地狱人　　安置著天上</p>
  <p>佛告尼提。汝今不应作是思惟。即说偈言。</p>
  <p class="l-js-5c">如来不观察　　种族及贵富</p>
  <p class="l-js-5c">唯观众生业　　过去善种子</p>
  <p class="l-js-5c">一切烦恼缚　　不尽得解脱</p>
  <p class="l-js-5c">生老病死等　　苦乐悉皆同</p>
  <p class="l-js-5c">云何婆罗门　　独能得解脱</p>
  <p class="l-js-5c">余人不能得　　文字及音声</p>
  <p class="l-js-5c">岂唯婆罗门　　余姓亦复知</p>
  <p class="l-js-5c">譬如渡河津　　不但婆罗门</p>
  <p class="l-js-5c">余姓亦复能　　一切诸所作</p>
  <p class="l-js-5c">唯婆罗门能　　余人不能耶</p>
  <p class="l-js-5c">汝今但应当　　信我故出家</p>
  <p class="l-js-5c">如我佛法中　　悲心无偏党</p>
  <p class="l-js-5c">不同诸外道　　有所隐藏法</p>
  <p class="l-js-5c">济度悉平等　　佛法无损减</p>
  <p class="l-js-5c">说法无偏党　　平等示正道</p>
  <p class="l-js-5c">为一切众生　　作安隐正路</p>
  <p class="l-js-5c">譬如大市中　　市买一切物</p>
  <p class="l-js-5c">我法市亦尔　　不择其种姓</p>
  <p class="l-js-5c">富贵及贫贱　　譬如清流水</p>
  <p class="l-js-5c">刹利婆罗门　　毗舍及首陀</p>
  <p class="l-js-5c">无有遮护者　　不限人非人</p>
  <p class="l-js-5c">一切皆来饮　　我法亦如是</p>
  <p class="l-js-5c">我今亦不齐　　比丘比丘尼</p>
  <p class="l-js-5c">普为于世间　　人天之大医</p>
  <p>我不必为贵撰择贤王等。亦度下贱优波离等。我不齐为大富长者须达多等。亦度贫穷须赖多等。我不齐为大智舍利弗。亦为钝根周利盘特等。我不齐为少欲知足摩诃迦叶。亦为多欲婆难陀等。我不齐为耆旧宿德优楼频螺迦叶。亦为幼稚须陀耶等。我不齐为憍慢婆迦赖等。亦为极恶鸯掘摩罗手捉剑者。我不齐为多智男子而为说法。亦为浅智女人而为说法。我不齐为出家之众而作真济。亦为极恶在家之人而为说法。我不齐为少欲之人而为说法。亦为在家幼子五欲自恣。说四真谛。我不齐为放舍众务逋多梨说。亦为经理国事多诸世务频婆娑罗王等说。我不齐为断酒之人说。亦为极醉郁伽等说使得道迹。我不齐为乐修定离越等说离生死法。亦为失子狂乱心婆私吒说。我不齐为贤德等优婆塞种中生者说法。亦为邪见弟子阿须拔提等说。我不齐为盛壮罗吒和罗说法。亦为衰老罗拘罗等说。我不齐为宿旧婆拘罗说得罗汉。亦为七岁沙弥须陀延说使得罗汉。我不齐为十六波罗延心中难问答所疑。亦为六十聚落婴愚贪欲求女人者说。我不齐为满愿子等大论牛王辩才无尽者说。亦为浅智达摩地那比丘尼说使得深智能解大丈夫有所问难。我不齐为富贵大王夫人弥拔提等说使得道果。亦为下贱僮使鸠熟多罗等说使得道迹。我不齐为贞妇毗舍佉说。亦为淫女莲华等说。我不齐为大德辩才女人瞿昙弥等说。亦为七岁沙弥尼至罗能摧伏外道者说。尔时世尊即说偈言。</p>
  <p class="l-js-5c">依我佛法中　　速疾应出家</p>
  <p class="l-js-5c">因智得甘露　　不由种族姓</p>
  <p class="l-js-5c">四大及以空　　贵贱等同有</p>
  <p class="l-js-5c">无智则不得　　不必在种姓</p>
  <p>尔时尼提即奉佛教。寻便出家得阿罗汉。时舍卫城中长者婆罗门闻尼提得出家。皆生讥论嗔忿嫌恨。而作是言。彼尼提者鄙秽下贱今得出家。若设会时尼提来者污我舍宅床蓐。举国纷纭。遂至上彻波斯匿王。时王闻已语诸臣言。汝等今者勿用纷纭。我今当往诣世尊所启白如来。更不听斯下贱者使得出家。时王将侍从往诣只洹。见一比丘坐大石上缝粪扫衣。有七百梵天在其左右。有合掌礼敬者。有取缕者。有贯针者。如修多罗中广说。时诸天等说偈赞言。</p>
  <p class="l-js-5c">观察诸根寂　　容仪威德盛</p>
  <p class="l-js-5c">得具于三明　　利根不退转</p>
  <p class="l-js-5c">众善悉备满　　容纳粪扫衣</p>
  <p class="l-js-5c">七百威德天　　上从梵宫来</p>
  <p class="l-js-5c">归命来敬礼　　度于彼岸者</p>
  <p>时波斯匿王不识尼提。而语之言。汝今为我往白世尊。波斯匿王今在门外欲来见佛。时彼尼提闻已即从石没。如入于水踊身佛前。而白佛言。波斯匿王今在门外欲见世尊。世尊语言。还从本道可往唤前。尼提奉命还从石出唤波斯匿王。时波斯匿王顶礼问讯白世尊言。向彼比丘是何大德。为诸天供养奉侍左右。又能于石出入无碍。说偈问言。</p>
  <p class="l-js-5c">佛智净无碍　　无事不通达</p>
  <p class="l-js-5c">我欲所问者　　佛已先知之</p>
  <p class="l-js-5c">先事且小住　　我欲有所问</p>
  <p class="l-js-5c">向见一比丘　　石上而出入</p>
  <p class="l-js-5c">如鸥在水中　　浮沉得自在</p>
  <p>尔时世尊告波斯匿王言。向者比丘若欲知者。是王所疑鄙贱尼提即其人也。王闻是已闷绝躃地。即自悔责。而作是言。我为自烧。云何乃于如是大德生于讥嫌。见是事已于佛法所得未曾有。倍生信心即礼佛足。而说偈言。</p>
  <p class="l-js-5c">譬如须弥山　　众宝所合成</p>
  <p class="l-js-5c">飞鸟及走兽　　至山皆金色</p>
  <p class="l-js-5c">昔来虽曾闻　　今始方证知</p>
  <p class="l-js-5c">佛如须弥山　　无量功德聚</p>
  <p class="l-js-5c">有来依佛者　　变为贵种族</p>
  <p class="l-js-5c">佛不观种姓　　富贵及名闻</p>
  <p class="l-js-5c">犹如医占病　　亦不观种姓</p>
  <p class="l-js-5c">但授诸良药　　令其病得愈</p>
  <p class="l-js-5c">贵贱资气同　　皆出于不净</p>
  <p class="l-js-5c">成就得道果　　等同无差别</p>
  <p class="l-js-5c">一切种姓同　　证果都无异</p>
  <p>尔时世尊为欲增长波斯匿王淳信心故说四种姓可净。若婚娶时取四种姓。此四种姓皆可得净。佛告大王。若取妇嫁女应择种姓。此佛法中唯观宿世善恶因缘不择种姓。唯观信施不观珍宝。索戒清净不索家门清净。索定自在不索种姓端严。观其智慧不观所生。即说偈曰。</p>
  <p class="l-js-5c">如炼山石中　　而取于真金</p>
  <p class="l-js-5c">譬如伊兰木　　相瑳便火出</p>
  <p class="l-js-5c">亦如淤泥中　　出生青莲花</p>
  <p class="l-js-5c">不观所生处　　唯观于德行</p>
  <p>若生上族有德行者应当供养。若生下贱种有德行者亦应供养。诸有智者应当供养。有德之人种姓有别德行无异。犹如伊兰及栴檀木俱能出火热与光明无有别异。佛语真实无有过失。深入人心使王得解。波斯匿王顶礼佛足五体投地。南无归命调御丈夫一切种智。于一切义无有障碍。十力勇猛四无所畏。婆伽婆三藐三佛陀。于一切众生作不请亲友。于四种姓都无偏党。略说如是。即说偈言。</p>
  <p class="l-js-5c">一切种智海　　净意度彼岸</p>
  <p class="l-js-5c">世界佛独悲　　心意无秽恶</p>
  <p class="l-js-5c">为一切众生　　作于最亲友</p>
  <p class="l-js-5c">独一说解脱　　然示种种道</p>
  <p class="l-js-5c">依智多方便　　外道狂颠倒</p>
  <p class="l-js-5c">粗涩之苦行　　专迷著种姓</p>
  <p>波斯匿王礼佛及尼提足已。还舍卫城。</p>
  <h2>（四四）</h2>
  <p>复次虽不入见谛修学多闻力诸魔不能动应勤修学问。我昔曾闻。有一魔化作比丘来至僧坊。有一法师在众中说法。化比丘言。我得罗汉道。若有所疑今悉可问。于时众僧语法师言。疏其所说。时彼法师问化比丘。云何断结云何入定。化比丘颠倒说法。时法师语众僧言。此非罗汉。其语不可疏。时化比丘踊身虚空作十八变。时会大众讥呵法师。如此之人。师今云何说非罗汉。尔时法师虽被讥呵。以多闻力故犹说言非。若是罗汉。云何所说颠倒然复能飞。我于今者知复云何。即说偈言。</p>
  <p class="l-js-5c">我于功德所　　都无嫉怨心</p>
  <p class="l-js-5c">以阿毗昙石　　磨试知是非</p>
  <p class="l-js-5c">如似被金涂　　磨时色不显</p>
  <p class="l-js-5c">金若不真者　　以石磨则知</p>
  <p class="l-js-5c">佛以智印印　　与印不相应</p>
  <p class="l-js-5c">甘露城极深　　无印不得入</p>
  <p class="l-js-5c">欲入甘露城　　我欲笑于彼</p>
  <p>诸人问言。若非罗汉云何能飞。于时法师复说偈言。</p>
  <p class="l-js-5c">或是因陀罗　　或是幻所作</p>
  <p class="l-js-5c">佛法中棘刺　　必是魔所为</p>
  <p>时化比丘还复本身深生欢喜。呜呼佛法极精妙。依闻能如是决定分别我。即说偈言。</p>
  <p class="l-js-5c">首罗居士等　　已得法眼净</p>
  <p class="l-js-5c">不可得动摇　　此事不可奇</p>
  <p class="l-js-5c">以己智力故　　汝今不见谛</p>
  <p class="l-js-5c">心坚不可动　　此事实希有</p>
  <p class="l-js-5c">无有圣智力　　而我不能动</p>
  <p class="l-js-5c">是事为希有　　归依佛涅槃</p>
  <p class="l-js-5c">彼言真实故　　智者不动摇</p>
  <p class="l-js-5c">佛一切种智　　说观察罗汉</p>
  <p class="l-js-5c">无有能坏者　　犹如大海潮</p>
  <p class="l-js-5c">终不过其限　　假使火作冷</p>
  <p class="l-js-5c">风性确然住　　如来所说语</p>
  <p class="l-js-5c">都无有变异　　以是故佛语</p>
  <p class="l-js-5c">于诸论最上　　如似日光明</p>
  <p class="l-js-5c">除灭一切闇　　应供极真实</p>
  <p class="l-js-5c">机辩显分明　　善察者分别</p>
  <p class="l-js-5c">不能观察者　　不见如此理</p>
  <p class="l-js-5c">实语与妄语　　此二相违远</p>
  <p class="l-js-5c">佛语及外论　　其事亦如是</p>
</body></html>