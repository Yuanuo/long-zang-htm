<!DOCTYPE html>
<html>
<head>
  <meta charset="utf-8"/>
  <meta name="author" content="马鸣菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>大庄严论经卷第二</title>
</head>
<body>
  <h1 class="head">大庄严论经卷第二</h1>
  <h2>（四）</h2>
  <p>复次夫听法者。有大利益增广智慧。能令心意悉皆调顺。我昔曾闻。师子诸国。尔时有人。得摩尼宝大如人膝。其珠殊妙世所希有。以奉献王。王得珠已谛视此珠而说偈言。</p>
  <p class="l-js-5c">往古诸王等　　积宝求名称</p>
  <p class="l-js-5c">聚会诸宾客　　出宝自矜高</p>
  <p class="l-js-5c">舍位命终时　　捐宝而独往</p>
  <p class="l-js-5c">唯有善恶业　　随身不舍离</p>
  <p class="l-js-5c">譬如蜂作蜜　　他得自不获</p>
  <p class="l-js-5c">财宝亦如是　　资他无随己</p>
  <p class="l-js-5c">往昔诸国王　　为宝之所诳</p>
  <p class="l-js-5c">储积已待他　　无一随己者</p>
  <p class="l-js-5c">吾今当自为　　必使宝随己</p>
  <p class="l-js-5c">唯佛福田中　　造作诸功德</p>
  <p class="l-js-5c">随己至后世　　善报不朽灭</p>
  <p class="l-js-5c">临当命终时　　一切皆舍离</p>
  <p class="l-js-5c">举宫室亲爱　　大臣诸猛将</p>
  <p class="l-js-5c">悲恋送亡者　　至冢则还家</p>
  <p class="l-js-5c">象马宝辇舆　　珍玩及库藏</p>
  <p class="l-js-5c">人民诸城郭　　园苑快乐处</p>
  <p class="l-js-5c">飘然独舍逝　　都无随从者</p>
  <p>王说偈已即诣塔所。以此宝珠置塔枨上。其明显照犹如大星。若日出时照王宫殿。晖曜相映倍于常明。珠之光明日日常尔。于一日中卒无光色。王怪其尔即遣人看。既至彼已不见宝珠。但见枨下血流污地。寻逐血迹至迦陀罗林。未到彼林已见偷珠人窜伏树间。偷珠之人当取珠时。堕枨折[月*坒]故有是血。即执此人将诣王边。王初见时甚怀忿恚。见其伤毁复生悲愍。慈心视之而语之言。咄哉男子。汝甚愚痴偷佛宝珠。将来之世必堕恶趣。即说偈言。</p>
  <p class="l-js-5c">怪哉甚愚痴　　无智造大恶</p>
  <p class="l-js-5c">如人畏杖捶　　返受于斩害</p>
  <p class="l-js-5c">畏于贫穷苦　　兴此狂愚意</p>
  <p class="l-js-5c">不安少贫乏　　长受无穷厄</p>
  <p>尔时一臣闻是偈已。即白王言如王所说真实不虚。即说偈言。</p>
  <p class="l-js-5c">塔为人中宝　　愚痴辄盗窃</p>
  <p class="l-js-5c">斯人无量劫　　不得值三宝</p>
  <p class="l-js-5c">如昔有一人　　信心欢喜故</p>
  <p class="l-js-5c">耳上须曼花　　以用奉佛塔</p>
  <p class="l-js-5c">人天百亿劫　　极受大快乐</p>
  <p class="l-js-5c">十力世尊塔　　盗宝而自营</p>
  <p class="l-js-5c">以是业缘故　　沉没于地狱</p>
  <p>复有有一臣怀忿而言。如此愚人罪咎已彰。何须呵责宜加刑戮。王告臣言。莫出此语。彼人已死何须更杀。如人倒地宜应扶起。时王即说偈言。</p>
  <p class="l-js-5c">此人已毁行　　宜速拔济之</p>
  <p class="l-js-5c">我当赐财宝　　令忏悔修福</p>
  <p class="l-js-5c">使其得免离　　将来大苦难</p>
  <p class="l-js-5c">我当与钱财　　使彼供养佛</p>
  <p class="l-js-5c">若彼不向佛　　罪过终不灭</p>
  <p class="l-js-5c">如人因地跌　　还扶而得起</p>
  <p class="l-js-5c">因佛获过罪　　亦因佛而灭</p>
  <p>时王即便大赐钱财。教令佛边作诸功德。尔时偷者即作是念。今者大王。若非佛法中调顺之人。计我[亿-音+(夫*夫)]罪应被斩害。此王能容。实是大人赦我重罪。释迦如来甚为奇特。乃能调化邪见国王作如斯事。说是语已。还到塔所匍匐向寺。合掌归命。而作是言。大悲世尊世间真济。虽入涅槃犹能以命赈赐于我。世间咸皆号为真济。名称普闻遍诸世界。及于今者济我生命。是故真济名不虚设。即说偈言。</p>
  <p class="l-js-5c">世间称真济　　此名实不虚</p>
  <p class="l-js-5c">我今蒙救拔　　知实真济义</p>
  <p class="l-js-5c">世间皆炽然　　多诸郁蒸恼</p>
  <p class="l-js-5c">慈悲清凉月　　照除热恼苦</p>
  <p class="l-js-5c">如来在世时　　于旷野鬼所</p>
  <p class="l-js-5c">拔济首长者　　是事未为难</p>
  <p class="l-js-5c">于今涅槃后　　遗法济危厄</p>
  <p class="l-js-5c">令我脱苦恼　　是乃为甚难</p>
  <p class="l-js-5c">云何世工匠　　奇巧合圣心</p>
  <p class="l-js-5c">图像举右手　　示作安慰相</p>
  <p class="l-js-5c">怖者睹之已　　尚能除恐惧</p>
  <p class="l-js-5c">况佛在世时　　所济甚弘多</p>
  <p class="l-js-5c">今遭大苦厄　　形像免济我</p>
  <h2>（五）</h2>
  <p>复次夫少欲者。虽有财物心不爱著。犹得称之名为少欲。我昔曾闻。有优婆塞。彼优婆塞时有亲友信婆罗门法。时彼亲友善信婆罗门。弊衣苦行五热炙身恒食恶食卧粪秽中。即唤优婆塞言。汝可就此观婆罗门。汝颇曾见清身自苦高行之士少欲知足如此人不。优婆塞言。如此高行可诳于汝。即共亲友问婆罗门。汝今苦行为何所求。婆罗门曰。我今苦行欲求为王。时优婆塞语亲友言。此人今者。方求大地库藏珍宝。宰割自恣贪嗜美味。宫人侍御好乐女色。种种音乐而以自娱。虽作大臣长者有诸财宝不适其意。乃欲希求一切大地人民珍宝。何以称之为少欲耶。汝但见其身行苦行。便谓少欲。不知此人所求无厌。谓为少欲。即说偈言。</p>
  <p class="l-js-5c">所谓少欲者　　非必恶衣食</p>
  <p class="l-js-5c">无诸资生具　　以之为少欲</p>
  <p class="l-js-5c">此人于今者　　心如大河海</p>
  <p class="l-js-5c">贪求无厌足　　云何名少欲</p>
  <p class="l-js-5c">今修此苦行　　贪渴五欲故</p>
  <p class="l-js-5c">此人实虚伪　　诈现少欲相</p>
  <p class="l-js-5c">为贪故自苦　　实非少欲者</p>
  <p>说是偈已。优婆塞复作是言。今者此人具诸贪欲嗔恚愚痴。仙圣所行无有少分。是故当知。夫少欲者不在钱财多诸宝物。何以知之。如频婆娑罗王富有国土象马七珍。犹名少欲。所以者何。虽有财宝心不贪著乐于圣道。以是之故虽复富有七珍盈溢。心无希求名为少欲。虽无财宝希求无厌。不得名为少欲知足。即说偈言。</p>
  <p class="l-js-5c">若以无衣食　　倮形尼干等</p>
  <p class="l-js-5c">造作诸勤苦　　以为苦行者</p>
  <p class="l-js-5c">饿鬼及畜生　　贫穷诸衰恼</p>
  <p class="l-js-5c">斯等处艰难　　亦应名苦行</p>
  <p class="l-js-5c">此人亦如是　　徒为自疲劳</p>
  <p class="l-js-5c">形虽作苦行　　而心怀贪著</p>
  <p class="l-js-5c">希求无厌足　　不名为少欲</p>
  <p class="l-js-5c">虽复具众物　　心无所染著</p>
  <p class="l-js-5c">修行乐圣道　　是乃名少欲</p>
  <p class="l-js-5c">譬如诸农夫　　以谷种田中</p>
  <p class="l-js-5c">贪收多果实　　不名为少欲</p>
  <p class="l-js-5c">身如恶痈疮　　将适须众具</p>
  <p class="l-js-5c">意求于道故　　是名少欲者</p>
  <p class="l-js-5c">为治恶痈疮　　少受资生具</p>
  <p class="l-js-5c">心不贪后有　　是真名少欲</p>
  <p class="l-js-5c">心意不谄曲　　亦不求名利</p>
  <p class="l-js-5c">虽有资生具　　名闻具实德</p>
  <p class="l-js-5c">能有如斯事　　是乃真少欲</p>
  <h2>（六）</h2>
  <p>复次虽复持戒。为人天乐是名破戒。我昔曾闻。有一沙门与婆罗门于空林中夏坐安居。于时沙门数数往返婆罗门所。与其共事不存亲疏正处其中。所以者何。若与亲昵恐其生憍慢。若与其疏谓为憎恶。即说偈言。</p>
  <p class="l-js-5c">以杖置日中　　竖卧俱无影</p>
  <p class="l-js-5c">执杖倚亚者　　其影则修长</p>
  <p class="l-js-5c">彼人亦如是　　亲疏宜得中</p>
  <p class="l-js-5c">令渐通泰已　　然后为说法</p>
  <p>此婆罗门无有智慧。不别贤愚供事极苦。是以我今不宜亲昵亦不应疏。何以故。事愚人苦不解供事亦名为苦。种种方便共相习近。渐相体信得与言语。尔时比丘问婆罗门。汝今何故举手向日。卧灰土上裸形啖草。昼夜不卧翘足而立。行此苦行为何所求。婆罗门答曰。我求国王。此婆罗门于后少时身遇病患。往问医师疗疾之方。医师报言。宜须食肉。于是婆罗门语比丘言。汝可为我至檀越家乞索少肉以疗我疾。于时比丘作是思惟。我今化彼正是其时。作是念已化为一羊系著其边。婆罗门问比丘言。汝为索肉今在何处。比丘答言。羊即是肉。婆罗门大生嗔恚而作是言。我宁杀羊而食肉耶。于是比丘说偈答言。</p>
  <p class="l-js-5c">汝今怜一羊　　犹尚不欲杀</p>
  <p class="l-js-5c">后若为国王　　牛羊与猪豕</p>
  <p class="l-js-5c">鸡犬及野兽　　杀害无有量</p>
  <p class="l-js-5c">汝在御座上　　厨宰供汝食</p>
  <p class="l-js-5c">汝若嗔恚时　　当言斩彼头</p>
  <p class="l-js-5c">或言截手足　　又时教挑目</p>
  <p class="l-js-5c">汝今怜一羊　　方欲多杀害</p>
  <p class="l-js-5c">若实有悲心　　宜舍求王意</p>
  <p class="l-js-5c">如人临刑戮　　畏苦多饮酒</p>
  <p class="l-js-5c">华林极敷荣　　猛火将欲焚</p>
  <p class="l-js-5c">又如著金锁　　虽好能系缚</p>
  <p class="l-js-5c">王位亦如是　　恒有恐惧心</p>
  <p class="l-js-5c">威力诸侍从　　庄严以珍宝</p>
  <p class="l-js-5c">不见后过患　　凡夫贪愿求</p>
  <p class="l-js-5c">既得造诸恶　　坠堕三恶道</p>
  <p class="l-js-5c">如蛾贪火色　　投中自燋灭</p>
  <p class="l-js-5c">虽有五欲乐　　名称普闻知</p>
  <p class="l-js-5c">恒多怀恐惧　　忧苦患极深</p>
  <p class="l-js-5c">犹如捉毒蛇　　逆风持炬火</p>
  <p class="l-js-5c">不舍危害至　　亦如临死苦</p>
  <p class="l-js-5c">王者游出时　　顶上戴天冠</p>
  <p class="l-js-5c">众宝自璎珞　　上妙庄严服</p>
  <p class="l-js-5c">名马众宝车　　乘之出游巡</p>
  <p class="l-js-5c">道从数百千　　威势极炽盛</p>
  <p class="l-js-5c">若有寇敌时　　宝铠自严身</p>
  <p class="l-js-5c">胜则多杀害　　负则失身命</p>
  <p class="l-js-5c">妙香以涂身　　上服以香熏</p>
  <p class="l-js-5c">所食诸肴膳　　百味恣其口</p>
  <p class="l-js-5c">所须皆随意　　无有违逆者</p>
  <p class="l-js-5c">行来若坐卧　　举动悉疑畏</p>
  <p class="l-js-5c">亲友亦不信　　虽复为亲友</p>
  <p class="l-js-5c">恒有危惧心　　云何名为乐</p>
  <p class="l-js-5c">如鱼吞钩饵　　如蜜涂利刀</p>
  <p class="l-js-5c">亦如网罗襁　　鱼兽贪其味</p>
  <p class="l-js-5c">不见后苦患　　贵富亦如是</p>
  <p class="l-js-5c">终受地狱苦　　地狱垣墙壁</p>
  <p class="l-js-5c">屋地皆炽然　　罪人在其中</p>
  <p class="l-js-5c">火出自烧身　　受苦无有量</p>
  <p class="l-js-5c">汝当自思惟　　所为乐既少</p>
  <p class="l-js-5c">众苦患甚多　　是故应念苦</p>
  <p class="l-js-5c">莫求贵自在　　舍汝愿求心</p>
  <p class="l-js-5c">唯有求解脱　　众苦悉消除</p>
  <p>婆罗门闻是偈已默然不答。合掌向比丘白言。尊者。善有辩才开悟我心。设使得彼三十二天王者亦不甘乐。即说偈言。</p>
  <p class="l-js-5c">善意巧方便　　明智能观察</p>
  <p class="l-js-5c">为我除邪愿　　示导正真路</p>
  <p class="l-js-5c">善友当如是　　世间所称赞</p>
  <p class="l-js-5c">常应近是友　　无有诤恼患</p>
  <p class="l-js-5c">善导我心意　　回邪入正道</p>
  <p class="l-js-5c">示我善恶相　　令得于解脱</p>
  <h2>（七）</h2>
  <p>复次依邪道者得众苦患。修正道者增长信心及以名称。有智之人应观邪正。我昔曾闻。有一人于行路侧作小苦行。若有人时卧棘刺上。若无人时别居余处。有人见已而语之言。汝今亦可徐卧刺上。何必纵体伤毁甚多。此人闻已深生嗔忿。放身纵体投棘刺上转剧于前。时有一优婆塞在其傍立。是苦行者见已自摆转复增剧。优婆塞即语之言。汝于前者但以小刺。今复乃用嗔恚之棘而以自刺。先所刺者伤毁甚浅。贪嗔之刺乃为深利。卧棘刺者苦止一世。贪嗔刺苦及无量身。以刺刺身此疮易灭。贪嗔刺疮历劫不差。是故宜速除深毒刺。即说偈言。</p>
  <p class="l-js-5c">汝今应勤拔　　心中深毒刺</p>
  <p class="l-js-5c">宜以利智刀　　割断贪嗔棘</p>
  <p class="l-js-5c">贪嗔深著人　　世世不可袪</p>
  <p class="l-js-5c">愚小诸邪见　　不识正真道</p>
  <p class="l-js-5c">苦身卧棘刺　　以苦欲离苦</p>
  <p class="l-js-5c">人见卧棘刺　　无不远逃避</p>
  <p class="l-js-5c">唯汝于斯苦　　抱持不放舍</p>
  <p class="l-js-5c">我见如此事　　乃知有邪正</p>
  <p class="l-js-5c">是故重自归　　十力之世尊</p>
  <p class="l-js-5c">大悲拔众苦　　开示正道者</p>
  <p class="l-js-5c">涉彼邪径众　　导以八正道</p>
  <p class="l-js-5c">外道邪见等　　为苦所欺诳</p>
  <p class="l-js-5c">极为信著苦　　流转无穷已</p>
  <p class="l-js-5c">诸有智慧者　　见此倍增信</p>
  <p class="l-js-5c">外道甚愚惑　　苦尽得解脱</p>
  <p class="l-js-5c">出世大仙说　　众具悉备足</p>
  <p class="l-js-5c">得修八正道　　修道故解脱</p>
  <p class="l-js-5c">以是故当知　　安乐获解脱</p>
  <p class="l-js-5c">非如汝外道　　受苦得涅槃</p>
  <p class="l-js-5c">依心故造作　　善恶等诸业</p>
  <p class="l-js-5c">汝当伏心意　　何故横苦身</p>
  <p class="l-js-5c">身为众结使　　妄修种种苦</p>
  <p class="l-js-5c">是苦修道者　　地狱应是道</p>
  <p class="l-js-5c">然此地狱中　　斩截及粪屎</p>
  <p class="l-js-5c">炽然烧炙等　　具受众苦毒</p>
  <p class="l-js-5c">彼虽受诸苦　　不得名苦行</p>
  <p class="l-js-5c">智慧袪三业　　垢秽皆消除</p>
  <p class="l-js-5c">释迦文佛教　　教诸一切人</p>
  <p class="l-js-5c">应求天甘露　　又宣说止观</p>
  <p class="l-js-5c">亦庄饰智慧　　是名真苦行</p>
  <p class="l-js-5c">何用徒劳身　　造作无益苦</p>
  <p class="l-js-5c">此苦甚长远　　深广无崖限</p>
  <p class="l-js-5c">譬如有恶子　　不得其孝养</p>
  <p class="l-js-5c">但作诸罪累　　由彼受众苦</p>
  <p class="l-js-5c">是时彼外道　　而作如是言</p>
  <p class="l-js-5c">诸仙修苦行　　亦复得生天</p>
  <p class="l-js-5c">优婆塞说偈　　而答于彼言</p>
  <p class="l-js-5c">诸仙生天上　　非因卧棘刺</p>
  <p class="l-js-5c">由施戒实语　　而得生天上</p>
  <p class="l-js-5c">汝虽作苦行　　都无有利益</p>
  <p class="l-js-5c">犹如春农夫　　不下于种子</p>
  <p class="l-js-5c">至秋无果实　　而可得收获</p>
  <p class="l-js-5c">汝等亦如是　　不种善根子</p>
  <p class="l-js-5c">但修诸苦行　　毕竟无所获</p>
  <p class="l-js-5c">夫欲修道者　　当资于此身</p>
  <p class="l-js-5c">以美味饮食　　充足于躯命</p>
  <p class="l-js-5c">气力既充溢　　能修戒定慧</p>
  <p class="l-js-5c">断食甚饥渴　　身心俱扰恼</p>
  <p class="l-js-5c">不令心专定　　云何获圣果</p>
  <p class="l-js-5c">虽复食肴膳　　不贪著美味</p>
  <p class="l-js-5c">但为戒实语　　施忍及禅定</p>
  <p class="l-js-5c">斯等为种子　　能获善果报</p>
  <p class="l-js-5c">身虽受饥渴　　而心望美味</p>
  <p class="l-js-5c">因时尚不甘　　况当获美果</p>
  <p class="l-js-5c">若有残害心　　使他生畏怖</p>
  <p class="l-js-5c">若除残害心　　能施无畏者</p>
  <p class="l-js-5c">是则名行法　　若复生残害</p>
  <p class="l-js-5c">称之为非法　　美味充足者</p>
  <p class="l-js-5c">终无害他意　　以无害心故</p>
  <p class="l-js-5c">无有损于彼　　设起大慈心</p>
  <p class="l-js-5c">然得大善果　　汝虽行自饿</p>
  <p class="l-js-5c">饥渴而睡眠　　亦复无益事</p>
  <p class="l-js-5c">外道作是言　　如汝起慈心</p>
  <p class="l-js-5c">不必能利益　　而得大果报</p>
  <p class="l-js-5c">自饿而睡眠　　其事亦如是</p>
  <p class="l-js-5c">虽无益于彼　　亦得善果报</p>
  <p class="l-js-5c">优婆塞答言　　慈心除嗔害</p>
  <p class="l-js-5c">以除嗔害故　　能获善果报</p>
  <p class="l-js-5c">汝法作苦行　　增长于嗔故</p>
  <p class="l-js-5c">便起身口恶　　云何得善果</p>
  <p class="l-js-5c">慈心则不尔　　若起慈心时</p>
  <p class="l-js-5c">能除灭嗔害　　以无嗔害故</p>
  <p class="l-js-5c">则起身口善　　无益而苦行</p>
  <p class="l-js-5c">云何同慈善　　譬如师子吼</p>
  <p class="l-js-5c">诸兽无在前　　如来无碍辩</p>
  <p class="l-js-5c">其事亦如是　　一切诸外道</p>
  <p class="l-js-5c">无敢抗对者　　说法摧外道</p>
  <p>默然无詶答</p>
  <h2>（八）</h2>
  <p>复次夫身口业不能自在要由于意。我昔曾闻。有比丘尼至赊伽罗国。于彼国中。有婆罗门。五热炙身额上流水。胸腋怀中悉皆流汗。咽喉干燥唇舌燋然。无有涎唾。四面置火。犹如融金。亦如黄发。红赤炽然。夏日盛热以炙其上。展转反侧无可避处。身体燋烂如饼在[金*敖]。此婆罗门常著缕褐五热炙身。时人因名号缕褐炙。时比丘尼见是事已。而语之言。汝可炙者而不炙之。不可炙者而便炙之。尔时缕褐闻是语已。极生嗔恚而作是言。恶剃发者何者可炙。比丘尼言。汝若欲知可炙处者。汝但炙汝嗔忿之心。若能炙心是名真炙。如牛驾车。车若不行乃须策牛不须打车。身犹如车。心如彼牛。以是义故汝应炙心云何暴身。又复身者如林如墙。虽复烧炙将何所补。即说偈言。</p>
  <p>心如城主　　城主嗔恚　　乃欲求城</p>
  <p>无所增益　　譬如师子　　有人或以</p>
  <p>弓箭瓦石　　而打射之　　而彼师子</p>
  <p>逐逐彼人　　譬如痴犬　　有人打掷</p>
  <p>便逐瓦石　　不知寻本　　言师子者</p>
  <p>喻智慧人　　能求其本　　而灭烦恼</p>
  <p>言痴犬者　　即是外道　　五热炙身</p>
  <p>不识心本　　婆罗门言　　何名炙心</p>
  <p>比丘尼言　　四谛之智　　如四火聚</p>
  <p>修道如日　　夫智慧者　　以四谛火</p>
  <p>修道净日　　以此五法　　而炙其心</p>
  <p>而此身者　　不得自在　　何故苦身</p>
  <p>若欲苦者　　当苦于彼　　能苦身本</p>
  <p>行来坐卧　　非身所为　　但为心使</p>
  <p>若非身作　　过在于心　　何故苦身</p>
  <p>心若离身　　身如木石　　是以智者</p>
  <p>宜责其心　　不应苦身　　又汝以此</p>
  <p>五热炙身　　以为苦行　　而得道者</p>
  <p>地狱众生　　受苦无量　　种种楚毒</p>
  <p>亦应得道　　婆罗门曰　　为此苦行</p>
  <p>发心造作　　得名修道　　地狱众生</p>
  <p>逼迫受苦　　是故不应　　说言修道</p>
  <p>比丘尼曰　　若自发心　　而得福者</p>
  <p>小儿把火　　亦应得福　　然实不得</p>
  <p>以是推之　　汝之所作　　五热炙身</p>
  <p>亦无有福　　婆罗门曰　　婴孩小儿</p>
  <p>无有智慧　　是以无福　　我有智慧</p>
  <p>造作如此　　五热炙身　　是故有福</p>
  <p>比丘尼言　　若以有智　　修于苦行</p>
  <p>便有福者　　采真珠人　　刺身出血</p>
  <p>珠乃可得　　亦应有福　　婆罗门曰</p>
  <p>以贪心故　　虽复出血　　不名为福</p>
  <p>比丘尼言　　汝为苦行　　贪天上乐</p>
  <p>亦应无福　　若以贪求　　无果报者</p>
  <p>游猎之人　　不应得报　　若使鱼猎</p>
  <p>不得报者　　汝今为此　　苦行之事</p>
  <p>亦不应得　　天上乐报　　汝今何故</p>
  <p>身心回转　　欲以苦行　　得于天乐</p>
  <p>我佛法中　　无有如斯　　五热炙身</p>
  <p>受苦行法　　得彼天乐　　欲得天乐</p>
  <p>修实语等　　诸善功德　　虽复贪怖</p>
  <p>得生天乐　　譬如服药　　或贪或怖</p>
  <p>既服之已　　药力必行　　若住实语</p>
  <p>诸功德者　　或贪或怖　　必得天乐</p>
  <p>时婆罗门　　辞穷理屈　　不能加报</p>
  <p>默然而住　　时左右人　　于佛法中</p>
  <p>生清净信　　深乐正法　　各相谓言</p>
  <p>善哉佛法　　有大智力　　甚深难测</p>
  <p>外道之智　　极为浅薄　　譬如爆火</p>
  <p>若触人身　　人无不畏　　佛法爆火</p>
  <p>亦复如是　　触婆罗门　　能令其怖</p>
  <p>我等今者　　得闻佛法　　善胜之论</p>
  <p>咸应归向　　佛涅槃处　　恭敬礼拜</p>
  <p>南无世尊　　音声善柔　　敷演说法</p>
  <p>女人智浅　　饮佛甘露　　能大众中</p>
  <p>说法无畏　　谁于佛语　　而不恭敬</p>
  <p>斯比丘尼　　智慧微浅　　能用灭结</p>
  <p>牟尼尊语　　犹故能令　　此婆罗门</p>
  <p>不能加报　　默然而住</p>
  <h2>（九）</h2>
  <p>复次欲如肉抟众鸟竞逐。有智之人深知财患而不贪著。我昔曾闻。修婆多国时有比丘。于坏垣壁见有伏藏。有大铜瓮满中金钱。将一贫优婆塞而示之处。即语之言。可取是宝以为资生。时优婆塞问比丘言。何时见此。比丘答言。今日始见。优婆塞言。我见是宝非适今日。久来见之。然我不用。尔今善听。我当说宝所有过患。若取是宝为王所闻。或至于死。或被讁罚。或复系闭。如斯等苦不可称数。即说偈言。</p>
  <p class="l-js-5c">我见是宝来　　历年甚久远</p>
  <p class="l-js-5c">此宝毒螫害　　剧彼黑毒蛇</p>
  <p class="l-js-5c">是故于此宝　　都无有贪心</p>
  <p class="l-js-5c">观之如毒蛇　　不生财宝想</p>
  <p class="l-js-5c">系闭被讁罚　　或时至死亡</p>
  <p class="l-js-5c">一切诸灾害　　皆由是宝生</p>
  <p class="l-js-5c">能招种种苦　　为害甚可怖</p>
  <p class="l-js-5c">故我于宝所　　不生贪近想</p>
  <p class="l-js-5c">群生迷著宝　　谓之为珍玩</p>
  <p class="l-js-5c">宝是危害物　　妄生安善想</p>
  <p class="l-js-5c">有如斯过患　　何用是宝为</p>
  <p class="l-js-5c">如是脓污身　　趣自支躯命</p>
  <p class="l-js-5c">会当舍败灭　　何用珍宝为</p>
  <p class="l-js-5c">譬如火投薪　　无有厌足时</p>
  <p class="l-js-5c">人心亦如是　　希求无厌足</p>
  <p class="l-js-5c">汝若怜愍我　　教我少欲法</p>
  <p class="l-js-5c">云何以财宝　　而以见示语</p>
  <p class="l-js-5c">夫少欲知足　　能生大利乐</p>
  <p class="l-js-5c">若其多欲者　　诸根恒散乱</p>
  <p class="l-js-5c">贪求无厌足　　希望增苦恼</p>
  <p class="l-js-5c">然此多欲人　　常生于欲想</p>
  <p class="l-js-5c">贪利无有极　　如摩竭鱼口</p>
  <p class="l-js-5c">而彼少欲人　　无贪求苦故</p>
  <p class="l-js-5c">心恒怀悦豫　　欢庆同节会</p>
  <p>时优婆塞赞叹少欲知足之法。彼比丘生希有想而赞之言。善哉善哉。真是丈夫。虽无法服心已出家。能顺佛语知少欲法。而此少欲诸佛所赞。比丘言。汝之所说总而言之。深见讥呵令我愧踖。汝今处家妻子眷属僮仆使人。正应贪求以用自营。能随佛语赞叹少欲。假使有人以铁为舌。无有能呵少欲知足。我今虽复剃除须发身服法衣相同沙门。然实不知沙门之法。而方教汝多欲之事。不能称述法王所赞少欲之法。是诸善源。如佛修多罗中亦说少欲为沙门本。如来昔日乞食讫。若有余食。或时施与诸比丘等。或复置于水中用与诸虫。尔时有二比丘乞食不足。而有饥色从外来入。佛既见已而语之言。今有余食汝能食不。一比丘言。如来世尊说于少欲有大功德。我今云何贪于此食而啖之耶。一比丘言。如来世尊所有余食难可值遇。梵释天王等皆悉顶戴而恭敬之。我今若食当益色力安乐辩才。如是之食甚难值遇。云何不食。于时世尊赞不食者。善哉比丘。能修佛教行少欲法。此一比丘虽顺佛语。食佛余食佛不赞叹。是故当知。少欲之法。佛所印可教戒之本。即说偈言。</p>
  <p class="l-js-5c">欲得法利者　　应当解小欲</p>
  <p class="l-js-5c">如此少欲法　　圣庄严璎珞</p>
  <p class="l-js-5c">今世除重担　　无忧而快乐</p>
  <p class="l-js-5c">乃是大涅槃　　宅室之初门</p>
  <p class="l-js-5c">关制魔军众　　要防之隘路</p>
  <p class="l-js-5c">度于魔境界　　无上之印封</p>
  <p class="l-js-5c">持戒如巨海　　少欲如海潮</p>
  <p class="l-js-5c">能为众功德　　密致之覆盖</p>
  <p class="l-js-5c">贪求疲劳者　　憩驾止息处</p>
  <p>亲近少欲者　　如似[(壳-一)/牛]牛乳</p>
  <p class="l-js-5c">酪酥醍醐等　　因之而得出</p>
  <p class="l-js-5c">少欲亦如是　　出生诸功德</p>
  <p class="l-js-5c">能展手施者　　此手名严胜</p>
  <p class="l-js-5c">受者能缩手　　严胜复过彼</p>
  <p class="l-js-5c">若人言施与　　是语价难量</p>
  <p class="l-js-5c">受者言我足　　难量复过彼</p>
  <p class="l-js-5c">若欲得法者　　应亲近少欲</p>
  <p class="l-js-5c">十力说少欲　　即是圣种法</p>
  <p class="l-js-5c">少欲无财物　　增长戒闻慧</p>
  <p class="l-js-5c">如此少欲法　　出家之法食</p>
  <p class="l-js-5c">虽有渴爱等　　终不能扰恼</p>
  <p class="l-js-5c">且置后世乐　　现在获安隐</p>
  <h2>（一○）</h2>
  <p>复次夫知足者虽贫名富。不知足者虽富是贫。若圣智满乃名大富。我昔曾闻。有优婆塞有人讥呵云最贫穷。而优婆塞乐佛所赞知足之法即顺法相。而说偈言。</p>
  <p class="l-js-5c">无病第一利　　知足第一富</p>
  <p class="l-js-5c">善友第一亲　　涅槃第一乐</p>
  <p>时优婆塞说偈已语彼人言。如佛所说知足则富。汝今何故称我贫穷。复说偈言。</p>
  <p class="l-js-5c">虽有诸珍宝　　丰饶资生具</p>
  <p class="l-js-5c">不信三宝者　　说彼最贫穷</p>
  <p class="l-js-5c">虽无诸珍宝　　及以资生具</p>
  <p class="l-js-5c">能信三宝者　　是名第一富</p>
  <p class="l-js-5c">我今敬三宝　　以信为珍玩</p>
  <p class="l-js-5c">汝以何因缘　　说我为贫穷</p>
  <p class="l-js-5c">帝释毗沙门　　虽富众珍宝</p>
  <p class="l-js-5c">如其布施时　　不能一切舍</p>
  <p class="l-js-5c">我心爱知足　　于诸财宝物</p>
  <p class="l-js-5c">无有贪著意　　一切悉能舍</p>
  <p class="l-js-5c">富贵者库藏　　多有众珍宝</p>
  <p class="l-js-5c">水火及盗贼　　悉皆能侵夺</p>
  <p class="l-js-5c">彼若丧失时　　则生大苦恼</p>
  <p class="l-js-5c">良医及妙药　　不能治彼苦</p>
  <p class="l-js-5c">我以信为宝　　无能侵夺者</p>
  <p class="l-js-5c">心意坦然乐　　无诸忧患苦</p>
  <p>说是偈已复作是言。是故当知。虽有库藏象马七宝资生之具。不知足者犹名为贫。是以佛说知足最富。众人闻是语已皆叹善哉。真是正说。有大智慧。名大丈夫。各相语言。自今已后虽无财宝但有信心。我等见之称为富者。苦集钱财皆为乐故。为欲供给室家眷属令无乏故。如斯之乐正为现身。信心之宝为于累世。于人天中财宝自恣。是故知信为第一财宝。如此信财于生死中极受快乐无诸苦恼。金银珍宝能生灾患。昼夜忧惧畏他劫掠。然有八危。以贪著故累世受苦。以有信故能得戒财施财定财慧财。若无信者云何得有如是等财。是以信财为最第一。我有是财。故于人前自言大富。我于往昔深积善业。是以今者因信心知足。而说偈言。</p>
  <p class="l-js-5c">因有信心故　　则不造诸恶</p>
  <p class="l-js-5c">一切诸功德　　以信为使命</p>
  <p class="l-js-5c">信亦如河箭　　驶流甚迅速</p>
  <p class="l-js-5c">能令于心意　　速疾至善法</p>
  <p class="l-js-5c">谁有多财宝　　能胜信巨富</p>
  <p class="l-js-5c">虽有财富者　　失财则贫穷</p>
  <p class="l-js-5c">若其命终时　　舍之而独逝</p>
  <p class="l-js-5c">无随至后世　　信财不丧失</p>
  <p class="l-js-5c">恒常自随逐　　累劫受快乐</p>
  <p class="l-js-5c">世人积财宝　　能生彼贪欲</p>
  <p class="l-js-5c">信财则不尔　　见则生欢喜</p>
  <p class="l-js-5c">于诸财宝中　　信财最为上</p>
  <p class="l-js-5c">显示此义者　　牟尼之所说</p>
  <p class="l-js-5c">是故我非贫　　信财最为胜</p>
  <p class="l-js-5c">余者不名财　　唯信是实财</p>
  <p class="l-js-5c">以信布施者　　财物得增长</p>
  <p class="l-js-5c">不信施彼者　　果报转鲜少</p>
</body></html>