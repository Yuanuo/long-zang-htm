<!DOCTYPE html>
<html>
<head>
  <meta charset="utf-8"/>
  <meta name="author" content="圣天菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>广百论本</title>
</head>
<body>
  <h1 class="head">广百论本</h1>
  <h2>破常品第一</h2>
  <p class="l-js-5c">一切为果生　　所以无常性</p>
  <p class="l-js-5c">故除佛无有　　如实号如来</p>
  <p class="l-js-5c">无有时方物　　有性非缘生</p>
  <p class="l-js-5c">故无时方物　　有性而常住</p>
  <p class="l-js-5c">非无因有性　　有因即非常</p>
  <p class="l-js-5c">故无因欲成　　真见说非有</p>
  <p class="l-js-5c">见所作无常　　谓非作常住</p>
  <p class="l-js-5c">既见无常有　　应言常性无</p>
  <p class="l-js-5c">愚夫妄分别　　谓空等为常</p>
  <p class="l-js-5c">智者依世间　　亦不见此义</p>
  <p class="l-js-5c">非唯一有分　　遍满一切分</p>
  <p class="l-js-5c">故知一一分　　各别有有分</p>
  <p class="l-js-5c">若法体实有　　卷舒用可得</p>
  <p class="l-js-5c">此定从他生　　故成所生果</p>
  <p class="l-js-5c">若离所生果　　无有能生因</p>
  <p class="l-js-5c">是故能生因　　皆成所生果</p>
  <p class="l-js-5c">诸法必变异　　方作余生因</p>
  <p class="l-js-5c">如是变异因　　岂得名常住</p>
  <p class="l-js-5c">若本无今有　　自然常为因</p>
  <p class="l-js-5c">既许有自然　　因则为妄立</p>
  <p class="l-js-5c">云何依常性　　而起于无常</p>
  <p class="l-js-5c">因果相不同　　世所未曾见</p>
  <p class="l-js-5c">若一分是因　　余分非因者</p>
  <p class="l-js-5c">即应成种种　　种种故非常</p>
  <p class="l-js-5c">在因微圆相　　于果则非有</p>
  <p class="l-js-5c">是故诸极微　　非遍体和合</p>
  <p class="l-js-5c">于一极微处　　既不许有余</p>
  <p class="l-js-5c">是故亦不应　　许因果等量</p>
  <p class="l-js-5c">微若有东方　　必有东方分</p>
  <p class="l-js-5c">极微若有分　　如何是极微</p>
  <p class="l-js-5c">要取前舍后　　方得说为行</p>
  <p class="l-js-5c">此二若是无　　行者应非有</p>
  <p class="l-js-5c">极微无初分　　中后分亦无</p>
  <p class="l-js-5c">是则一切眼　　皆所不能见</p>
  <p class="l-js-5c">若因为果坏　　是因即非常</p>
  <p class="l-js-5c">或许果与因　　二体不同处</p>
  <p class="l-js-5c">不见有诸法　　常而是有对</p>
  <p class="l-js-5c">故极微是常　　诸佛未曾说</p>
  <p class="l-js-5c">离缚所缚因　　更无真解脱</p>
  <p class="l-js-5c">生成用阙故　　设有亦名无</p>
  <p class="l-js-5c">究竟涅槃时　　无蕴亦无我</p>
  <p class="l-js-5c">不见涅槃者　　依何有涅槃</p>
  <p class="l-js-5c">我时舍诸德　　离爱有何思</p>
  <p class="l-js-5c">若有我无思　　便用无所有</p>
  <p class="l-js-5c">无余有我种　　则定能生思</p>
  <p class="l-js-5c">要无我无思　　诸有乃无有</p>
  <p class="l-js-5c">若离苦有我　　则定无涅槃</p>
  <p class="l-js-5c">是故涅槃中　　我等皆永灭</p>
  <p class="l-js-5c">宁在世间求　　非求于胜义</p>
  <p class="l-js-5c">以世间少有　　于胜义都无</p>
  <h2>破我品第二</h2>
  <p class="l-js-5c">内我实非男　　非女非非二</p>
  <p class="l-js-5c">但由无智故　　谓我为丈夫</p>
  <p class="l-js-5c">若诸大种中　　无男女非二</p>
  <p class="l-js-5c">云何诸大种　　有男等相生</p>
  <p class="l-js-5c">汝我余非我　　故我无定相</p>
  <p class="l-js-5c">岂不于无常　　妄分别为我</p>
  <p class="l-js-5c">我即同于身　　生生有变易</p>
  <p class="l-js-5c">故离身有我　　常住理不然</p>
  <p class="l-js-5c">若法无触对　　则无有动摇</p>
  <p class="l-js-5c">是故身作业　　非命者能造</p>
  <p class="l-js-5c">我常非所害　　岂烦修护因</p>
  <p class="l-js-5c">谁恐食金刚　　执杖防众蠹</p>
  <p class="l-js-5c">若有宿生念　　便谓我为常</p>
  <p class="l-js-5c">既见昔时痕　　身亦应常住</p>
  <p class="l-js-5c">若我与思合　　转成思念者</p>
  <p class="l-js-5c">思亦应非思　　故我非常住</p>
  <p class="l-js-5c">我与乐等合　　种种如乐等</p>
  <p class="l-js-5c">我如乐等故　　非一亦非常</p>
  <p class="l-js-5c">若谓我思常　　缘助成邪执</p>
  <p class="l-js-5c">如言火常住　　则不缘薪等</p>
  <p class="l-js-5c">如至灭动物　　作用彼无有</p>
  <p class="l-js-5c">故有我无思　　其理不成就</p>
  <p class="l-js-5c">余方起思界　　别处见于思</p>
  <p class="l-js-5c">如铁铤镕销　　我体应变坏</p>
  <p class="l-js-5c">思如意量小　　我似虚空大</p>
  <p class="l-js-5c">唯应观自相　　则不见于思</p>
  <p class="l-js-5c">我德若周遍　　何为他不受</p>
  <p class="l-js-5c">能障既言通　　不应唯障一</p>
  <p class="l-js-5c">若德并悲思　　何能造一切</p>
  <p class="l-js-5c">彼应与狂乱　　俱痴无所成</p>
  <p class="l-js-5c">若德能善解　　造舍等诸物</p>
  <p class="l-js-5c">而不知受用　　非理宁过此</p>
  <p class="l-js-5c">有动作无常　　虚通无动作</p>
  <p class="l-js-5c">无用同无性　　何不欣无我</p>
  <p class="l-js-5c">或观我周遍　　或见量同身</p>
  <p class="l-js-5c">或执如极微　　智者达非有</p>
  <p class="l-js-5c">常法非可恼　　何舍恼解脱</p>
  <p class="l-js-5c">是故计我常　　证解脱非理</p>
  <p class="l-js-5c">我若实有性　　不应赞离我</p>
  <p class="l-js-5c">定知真实者　　趣解脱应虚</p>
  <p class="l-js-5c">解脱中若无　　前亦应非有</p>
  <p class="l-js-5c">无杂时所见　　彼真性应知</p>
  <p class="l-js-5c">若无常皆断　　草等何不然</p>
  <p class="l-js-5c">此理设为真　　无明亦非有</p>
  <p class="l-js-5c">现见色等行　　从缘生住灭</p>
  <p class="l-js-5c">故知汝执我　　虽有而无有</p>
  <p class="l-js-5c">如缘成芽等　　缘成种等生</p>
  <p class="l-js-5c">故无常诸法　　皆无常所起</p>
  <p class="l-js-5c">以法从缘生　　故体而无断</p>
  <p class="l-js-5c">以法从缘灭　　故体亦非常</p>
  <h2>破时品第三</h2>
  <p class="l-js-5c">瓶等在未来　　即非有过现</p>
  <p class="l-js-5c">未来过现有　　便是未来无</p>
  <p class="l-js-5c">未来若已谢　　而有未来体</p>
  <p class="l-js-5c">此则恒未来　　云何成过现</p>
  <p class="l-js-5c">法若在未来　　现有未来相</p>
  <p class="l-js-5c">应即为现在　　如何名未来</p>
  <p class="l-js-5c">去来如现有　　取果用何无</p>
  <p class="l-js-5c">若体恒非无　　何为不常住</p>
  <p class="l-js-5c">过去若过去　　如何成过去</p>
  <p class="l-js-5c">过去不过去　　如何成过去</p>
  <p class="l-js-5c">未来若有生　　如何非现在</p>
  <p class="l-js-5c">未来若无生　　如何非常住</p>
  <p class="l-js-5c">若未来无生　　坏故非常者</p>
  <p class="l-js-5c">过去既无坏　　何不谓为常</p>
  <p class="l-js-5c">现在世无常　　非由过去等</p>
  <p class="l-js-5c">除斯二所趣　　更无有第三</p>
  <p class="l-js-5c">若后生诸行　　先已有定体</p>
  <p class="l-js-5c">说有定性人　　应非是邪执</p>
  <p class="l-js-5c">若法因缘生　　即非先有体</p>
  <p class="l-js-5c">先有而生者　　生已复应生</p>
  <p class="l-js-5c">若见去来有　　如何不见无</p>
  <p class="l-js-5c">既见有去来　　应不说为远</p>
  <p class="l-js-5c">未作法若有　　修戒等唐捐</p>
  <p class="l-js-5c">若少有所为　　果则非先有</p>
  <p class="l-js-5c">诸行既无常　　果则非恒有</p>
  <p class="l-js-5c">若有初有后　　世共许非常</p>
  <p class="l-js-5c">应非勤解脱　　解脱无去来</p>
  <p class="l-js-5c">或许有去来　　贪应离贪者</p>
  <p class="l-js-5c">若执果先有　　造宫舍严具</p>
  <p class="l-js-5c">柱等则唐捐　　果先无亦尔</p>
  <p class="l-js-5c">诸法有转变　　慧者未曾有</p>
  <p class="l-js-5c">唯除无智人　　妄分别为有</p>
  <p class="l-js-5c">无常何有住　　住无有何体</p>
  <p class="l-js-5c">初若有住者　　后应无变衰</p>
  <p class="l-js-5c">譬如无一识　　能了于二义</p>
  <p class="l-js-5c">如是无一义　　二识所能知</p>
  <p class="l-js-5c">时若有余住　　住则不成时</p>
  <p class="l-js-5c">时若余住无　　后灭应非有</p>
  <p class="l-js-5c">法与无常异　　法则非无常</p>
  <p class="l-js-5c">法与无常一　　法应非有住</p>
  <p class="l-js-5c">无常初既劣　　住力定应强</p>
  <p class="l-js-5c">此二复何缘　　后见成颠倒</p>
  <p class="l-js-5c">若遍诸法体　　无常力初劣</p>
  <p class="l-js-5c">应都无有住　　或一切皆常</p>
  <p class="l-js-5c">无常若恒有　　住相应常无</p>
  <p class="l-js-5c">或彼法先常　　后乃非常住</p>
  <p class="l-js-5c">若法无常俱　　而言有住者</p>
  <p class="l-js-5c">无常相应妄　　或住相应虚</p>
  <p class="l-js-5c">无所见见无　　回心缘妄境</p>
  <p class="l-js-5c">是故唯虚假　　有忆念名生</p>
  <h2>破见品第四</h2>
  <p class="l-js-5c">禀和希胜慧　　是法器应知</p>
  <p class="l-js-5c">异此有师资　　无因获胜利</p>
  <p class="l-js-5c">说有及有因　　净与净方便</p>
  <p class="l-js-5c">世间自不了　　过岂在牟尼</p>
  <p class="l-js-5c">舍诸有涅槃　　邪宗所共许</p>
  <p class="l-js-5c">真空破一切　　如何彼不欣</p>
  <p class="l-js-5c">不知舍证因　　无由能舍证</p>
  <p class="l-js-5c">是故牟尼说　　清凉余定无</p>
  <p class="l-js-5c">若于佛所说　　深事以生疑</p>
  <p class="l-js-5c">可依无相空　　而生决定信</p>
  <p class="l-js-5c">观现尚有妄　　知后定为虚</p>
  <p class="l-js-5c">诸依彼法行　　被诳终无已</p>
  <p class="l-js-5c">智者自涅槃　　是能作难作</p>
  <p class="l-js-5c">愚夫逢善导　　而无随趣心</p>
  <p class="l-js-5c">不知无怖畏　　遍知亦复然</p>
  <p class="l-js-5c">定由少分知　　而生于怖畏</p>
  <p class="l-js-5c">生死顺流法　　愚夫常习行</p>
  <p class="l-js-5c">未曾修逆流　　是故生怖畏</p>
  <p class="l-js-5c">诸有愚痴人　　障他真实见</p>
  <p class="l-js-5c">无由生善趣　　如何证涅槃</p>
  <p class="l-js-5c">宁毁犯尸罗　　不损坏正见</p>
  <p class="l-js-5c">尸罗生善趣　　正见得涅槃</p>
  <p class="l-js-5c">宁彼起我执　　非空无我见</p>
  <p class="l-js-5c">后兼向恶趣　　初唯背涅槃</p>
  <p class="l-js-5c">空无我妙理　　诸佛真境界</p>
  <p class="l-js-5c">能怖众恶见　　涅槃不二门</p>
  <p class="l-js-5c">愚闻空法名　　皆生大怖畏</p>
  <p class="l-js-5c">如见大力者　　怯劣悉奔逃</p>
  <p class="l-js-5c">诸佛虽无心　　说摧他论法</p>
  <p class="l-js-5c">而他论自坏　　如野火焚薪</p>
  <p class="l-js-5c">诸有悟正法　　定不乐邪宗</p>
  <p class="l-js-5c">为余出伪门　　故显真空义</p>
  <p class="l-js-5c">若知佛所说　　真空无我理</p>
  <p class="l-js-5c">随顺不生欣　　乖违无厌怖</p>
  <p class="l-js-5c">见诸外道众　　为多无义因</p>
  <p class="l-js-5c">乐正法有情　　谁不深悲愍</p>
  <p class="l-js-5c">婆罗门离系　　如来三所宗</p>
  <p class="l-js-5c">耳眼意能知　　故佛法深细</p>
  <p class="l-js-5c">婆罗门所宗　　多令行诳诈</p>
  <p class="l-js-5c">离系外道法　　多分顺愚痴</p>
  <p class="l-js-5c">恭敬婆罗门　　为诵诸明故</p>
  <p class="l-js-5c">愍念离系者　　由自苦其身</p>
  <p class="l-js-5c">如苦业所感　　非真解脱因</p>
  <p class="l-js-5c">胜身业所生　　亦非证解脱</p>
  <p class="l-js-5c">略言佛所说　　具二别余宗</p>
  <p class="l-js-5c">不害生人天　　观空证解脱</p>
  <p class="l-js-5c">世人耽自宗　　如爱本生地</p>
  <p class="l-js-5c">正法能摧灭　　邪党不生欣</p>
  <p class="l-js-5c">有智求胜德　　应信受真宗</p>
  <p class="l-js-5c">正法如日轮　　有目因能见</p>
  <h2>破根境品第五</h2>
  <p class="l-js-5c">于瓶诸分中　　可见唯是色</p>
  <p class="l-js-5c">言瓶全可见　　如何能悟真</p>
  <p class="l-js-5c">诸有胜慧人　　随前所说义</p>
  <p class="l-js-5c">于香味及触　　一切类应遮</p>
  <p class="l-js-5c">若唯见瓶色　　即言见瓶者</p>
  <p class="l-js-5c">既不见香等　　应名不见瓶</p>
  <p class="l-js-5c">有障碍诸色　　体非全可见</p>
  <p class="l-js-5c">彼分及中间　　由此分所隔</p>
  <p class="l-js-5c">极微分有无　　应审谛思察</p>
  <p class="l-js-5c">引不成为证　　义终不可成</p>
  <p class="l-js-5c">一切有碍法　　皆众分所成</p>
  <p class="l-js-5c">言说字亦然　　故非根所取</p>
  <p class="l-js-5c">离显色有形　　云何取形色</p>
  <p class="l-js-5c">即显取形色　　何故不由身</p>
  <p class="l-js-5c">离色有色因　　应非眼所见</p>
  <p class="l-js-5c">二法体既异　　如何不别观</p>
  <p class="l-js-5c">身觉于坚等　　共立地等名</p>
  <p class="l-js-5c">故唯于触中　　说地等差别</p>
  <p class="l-js-5c">瓶所见生时　　不见有异德</p>
  <p class="l-js-5c">体生如所见　　故实性都无</p>
  <p class="l-js-5c">眼等皆大造　　何眼见非余</p>
  <p class="l-js-5c">故业果难思　　牟尼真实说</p>
  <p class="l-js-5c">智缘未有故　　智非在见先</p>
  <p class="l-js-5c">居后智唐捐　　同时见无用</p>
  <p class="l-js-5c">眼若行至境　　色远见应迟</p>
  <p class="l-js-5c">何不亦分明　　照极远近色</p>
  <p class="l-js-5c">若见已方行　　行即为无用</p>
  <p class="l-js-5c">若不见而往　　定欲见应无</p>
  <p class="l-js-5c">若不往而观　　应见一切色</p>
  <p class="l-js-5c">眼既无行动　　无远亦无障</p>
  <p class="l-js-5c">诸法体相用　　前后定应同</p>
  <p class="l-js-5c">如何此眼根　　不见于眼性</p>
  <p class="l-js-5c">眼中无色识　　识中无色眼</p>
  <p class="l-js-5c">色内二俱无　　何能合见色</p>
  <p class="l-js-5c">所闻若能表　　何不成非音</p>
  <p class="l-js-5c">声若非能诠　　何故缘生解</p>
  <p class="l-js-5c">声若至耳闻　　如何了声本</p>
  <p class="l-js-5c">声无顿说理　　如何全可知</p>
  <p class="l-js-5c">乃至非所闻　　应非是声性</p>
  <p class="l-js-5c">先无而后有　　理定不相应</p>
  <p class="l-js-5c">心若离诸根　　去亦应无用</p>
  <p class="l-js-5c">设如是命者　　应常无有心</p>
  <p class="l-js-5c">令心妄取尘　　依先见如焰</p>
  <p class="l-js-5c">妄立诸法义　　是想蕴应知</p>
  <p class="l-js-5c">眼色等为缘　　如幻生诸识</p>
  <p class="l-js-5c">若执为实有　　幻喻不应成</p>
  <p class="l-js-5c">世间诸所有　　无不皆难测</p>
  <p class="l-js-5c">根境理同然　　智者何惊异</p>
  <p class="l-js-5c">诸法如火轮　　变化梦幻事</p>
  <p class="l-js-5c">水月彗星响　　阳焰及浮云</p>
  <h2>破边执品第六</h2>
  <p class="l-js-5c">诸法若实有　　应不依他成</p>
  <p class="l-js-5c">既必依他成　　定知非实有</p>
  <p class="l-js-5c">非即色有瓶　　非离色有瓶</p>
  <p class="l-js-5c">非依瓶有色　　非有瓶依色</p>
  <p class="l-js-5c">若见二相异　　谓离瓶有同</p>
  <p class="l-js-5c">二相既有殊　　应离瓶有异</p>
  <p class="l-js-5c">若一不名瓶　　瓶应不名一</p>
  <p class="l-js-5c">瓶一曾无合　　瓶应无一名</p>
  <p class="l-js-5c">若色遍于实　　色应得大名</p>
  <p class="l-js-5c">敌论若非他　　应申自宗义</p>
  <p class="l-js-5c">有数等能相　　显所相不成</p>
  <p class="l-js-5c">除此更无因　　故诸法非有</p>
  <p class="l-js-5c">离别相无瓶　　故瓶体非一</p>
  <p class="l-js-5c">一一非瓶故　　瓶体亦非多</p>
  <p class="l-js-5c">非无有触体　　与有触体合</p>
  <p class="l-js-5c">故色等诸法　　不可合为瓶</p>
  <p class="l-js-5c">色是瓶一分　　故色体非瓶</p>
  <p class="l-js-5c">有分既为无　　一分如何有</p>
  <p class="l-js-5c">一切色等性　　色等相无差</p>
  <p class="l-js-5c">唯一类是瓶　　余非有何理</p>
  <p class="l-js-5c">若色异味等　　不异于瓶等</p>
  <p class="l-js-5c">瓶等即味等　　色何即瓶等</p>
  <p class="l-js-5c">瓶等既无因　　体应不成果</p>
  <p class="l-js-5c">故若异色等　　瓶等定为无</p>
  <p class="l-js-5c">瓶等因若有　　可为瓶等因</p>
  <p class="l-js-5c">瓶等因既无　　如何生瓶等</p>
  <p class="l-js-5c">色等和合时　　终不成香等</p>
  <p class="l-js-5c">故和合一体　　应如瓶等无</p>
  <p class="l-js-5c">如离于色等　　瓶体实为无</p>
  <p class="l-js-5c">色体亦应然　　离风等非有</p>
  <p class="l-js-5c">暖即是火性　　非暖如何烧</p>
  <p class="l-js-5c">故薪体为无　　离此火非有</p>
  <p class="l-js-5c">余暖杂故成　　如何不成火</p>
  <p class="l-js-5c">若余不成暖　　由火法应无</p>
  <p class="l-js-5c">若火微无薪　　应离薪有火</p>
  <p class="l-js-5c">火微有薪者　　应无火极微</p>
  <p class="l-js-5c">审观诸法时　　无一体实有</p>
  <p class="l-js-5c">一体既非有　　多体亦应无</p>
  <p class="l-js-5c">若法更无余　　汝谓为一体</p>
  <p class="l-js-5c">诸法皆三性　　故一体为无</p>
  <p class="l-js-5c">有非有俱非　　一非一双泯</p>
  <p class="l-js-5c">随次应配属　　智者达非真</p>
  <p class="l-js-5c">于相续假法　　恶见诸真常</p>
  <p class="l-js-5c">积集假法中　　邪执言实有</p>
  <p class="l-js-5c">诸法众缘成　　性羸无自在</p>
  <p class="l-js-5c">虚假依他立　　故我法皆无</p>
  <p class="l-js-5c">果众缘合成　　离缘无别果</p>
  <p class="l-js-5c">如是合与果　　诸圣达皆无</p>
  <p class="l-js-5c">识为诸有种　　境是识所行</p>
  <p class="l-js-5c">见境无我时　　诸有种皆灭</p>
  <h2>破有为相品第七</h2>
  <p class="l-js-5c">若本无而生　　先无何不起</p>
  <p class="l-js-5c">本有而生者　　后有复应生</p>
  <p class="l-js-5c">果若能违因　　先无不应理</p>
  <p class="l-js-5c">果立因无用　　先有亦不成</p>
  <p class="l-js-5c">此时非有生　　彼时亦无生</p>
  <p class="l-js-5c">此彼时无生　　何时当有生</p>
  <p class="l-js-5c">如生于自性　　生义既为无</p>
  <p class="l-js-5c">于他性亦然　　生义何成有</p>
  <p class="l-js-5c">初中后三位　　生前定不成</p>
  <p class="l-js-5c">二一既为无　　一一如何有</p>
  <p class="l-js-5c">非离于他性　　唯从自性生</p>
  <p class="l-js-5c">非从他及俱　　故生定非有</p>
  <p class="l-js-5c">前后及同时　　二俱不可说</p>
  <p class="l-js-5c">故生与瓶等　　唯假有非真</p>
  <p class="l-js-5c">旧若在新前　　前生不应理</p>
  <p class="l-js-5c">旧若居新后　　后生理不成</p>
  <p class="l-js-5c">现非因现起　　亦非因去来</p>
  <p class="l-js-5c">未来亦不因　　去来今世起</p>
  <p class="l-js-5c">若具即无来　　既灭应非往</p>
  <p class="l-js-5c">法体相如是　　幻等喻非虚</p>
  <p class="l-js-5c">生住灭三相　　同时有不成</p>
  <p class="l-js-5c">前后亦为无　　如何执为有</p>
  <p class="l-js-5c">若生等诸相　　复有别生等</p>
  <p class="l-js-5c">应住灭如生　　或生住如灭</p>
  <p class="l-js-5c">所相异能相　　何为体非常</p>
  <p class="l-js-5c">不异四应同　　或复全非有</p>
  <p class="l-js-5c">有不生有法　　有不生无法</p>
  <p class="l-js-5c">无不生有法　　无不生无法</p>
  <p class="l-js-5c">有不成有法　　有不成无法</p>
  <p class="l-js-5c">无不成有法　　无不成无法</p>
  <p class="l-js-5c">半生半未生　　非一生时体</p>
  <p class="l-js-5c">或以未生位　　应亦是生时</p>
  <p class="l-js-5c">生时若是果　　体即非生时</p>
  <p class="l-js-5c">生时若自然　　应失生时性</p>
  <p class="l-js-5c">已生异未生　　别有中间位</p>
  <p class="l-js-5c">生时异二位　　应别有中间</p>
  <p class="l-js-5c">若谓生时舍　　方得已生时</p>
  <p class="l-js-5c">是则应有余　　得时而可见</p>
  <p class="l-js-5c">若至已生位　　理必无生时</p>
  <p class="l-js-5c">已生有生时　　云何从彼起</p>
  <p class="l-js-5c">未至已生位　　若立为生时</p>
  <p class="l-js-5c">何不谓无瓶　　未生无别故</p>
  <p class="l-js-5c">非生时有用　　能简未生时</p>
  <p class="l-js-5c">亦非体未圆　　别于已生位</p>
  <p class="l-js-5c">前位生时无　　后位方言有</p>
  <p class="l-js-5c">兼成已生位　　故此位非无</p>
  <p class="l-js-5c">有时名已生　　无时名未起</p>
  <p class="l-js-5c">除兹有无位　　谁复谓生时</p>
  <p class="l-js-5c">诸有执离因　　无别所成果</p>
  <p class="l-js-5c">转生及转灭　　理皆不可成</p>
  <h2>教诫弟子品第八</h2>
  <p class="l-js-5c">由少因缘故　　疑空谓不空</p>
  <p class="l-js-5c">依前诸品中　　理教应重遣</p>
  <p class="l-js-5c">能所说若有　　空理则为无</p>
  <p class="l-js-5c">诸法假缘成　　故三事非有</p>
  <p class="l-js-5c">若唯说空过　　不空义即成</p>
  <p class="l-js-5c">不空过已明　　空义应先立</p>
  <p class="l-js-5c">诸欲坏他宗　　必应成己义</p>
  <p class="l-js-5c">何乐谈他失　　而无立己宗</p>
  <p class="l-js-5c">为破一等执　　假立遣为宗</p>
  <p class="l-js-5c">他三执既除　　自宗随不立</p>
  <p class="l-js-5c">许执为现见　　空因非有能</p>
  <p class="l-js-5c">余宗现见因　　此宗非所许</p>
  <p class="l-js-5c">若无不空理　　空理如何成</p>
  <p class="l-js-5c">汝既不立空　　不空应不立</p>
  <p class="l-js-5c">若许有无宗　　有宗方可立</p>
  <p class="l-js-5c">无宗若非有　　有宗应不成</p>
  <p class="l-js-5c">若诸法皆空　　如何火名暖</p>
  <p class="l-js-5c">此如前具遣　　火暖俗非真</p>
  <p class="l-js-5c">若谓法实有　　遮彼说为空</p>
  <p class="l-js-5c">应四论皆真　　见何过而舍</p>
  <p class="l-js-5c">若诸法都无　　生死应非有</p>
  <p class="l-js-5c">诸佛何曾许　　执法定为无</p>
  <p class="l-js-5c">若真离有无　　何缘言俗有</p>
  <p class="l-js-5c">汝本宗亦尔　　致难复何为</p>
  <p class="l-js-5c">诸法若都无　　差别应非有</p>
  <p class="l-js-5c">执诸法皆有　　差别亦应无</p>
  <p class="l-js-5c">若谓法非有　　无能破有因</p>
  <p class="l-js-5c">破有因已明　　汝宗何不立</p>
  <p class="l-js-5c">说破因易得　　是世俗虚言</p>
  <p class="l-js-5c">汝何缘不能　　遮破真空义</p>
  <p class="l-js-5c">有名诠法有　　谓法实非无</p>
  <p class="l-js-5c">无名表法无　　法实应非有</p>
  <p class="l-js-5c">由名解法有　　遂谓法非无</p>
  <p class="l-js-5c">因名知法无　　应信法非有</p>
  <p class="l-js-5c">诸世间可说　　皆是假非真</p>
  <p class="l-js-5c">离世俗名言　　乃是真非假</p>
  <p class="l-js-5c">谤诸法为无　　可坠于无见</p>
  <p class="l-js-5c">唯蠲诸妄执　　如何说堕无</p>
  <p class="l-js-5c">有非真有故　　无亦非真无</p>
  <p class="l-js-5c">既无有真无　　何有于真有</p>
  <p class="l-js-5c">有因证法空　　法空应不立</p>
  <p class="l-js-5c">宗因无异故　　因体实为无</p>
  <p class="l-js-5c">谓空喻别有　　例诸法非空</p>
  <p class="l-js-5c">唯有喻应成　　内我同乌黑</p>
  <p class="l-js-5c">若法本性空　　见空有何德</p>
  <p class="l-js-5c">虚妄分别缚　　证空见能除</p>
  <p class="l-js-5c">法成一成无　　违真亦违俗</p>
  <p class="l-js-5c">故与有一异　　二俱不可言</p>
  <p class="l-js-5c">有非有俱非　　诸宗皆寂灭</p>
  <p class="l-js-5c">于中欲兴难　　毕竟不能申</p>
  <p>圣天菩萨。造论既周。重叙摧邪。复说颂曰。</p>
  <p class="l-js-7c">我在为燎邪宗火　　沷以如来正教酥</p>
  <p class="l-js-7c">又扇因明广大风　　谁敢如蛾投猛焰</p>
</body></html>