<!DOCTYPE html>
<html>
<head>
  <meta charset="utf-8"/>
  <meta name="author" content="无著菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>大乘庄严经论卷第九</title>
</head>
<body>
  <h1 class="head">大乘庄严经论卷第九</h1>
  <h2>供养品第十八</h2>
  <p>释曰。已说业所聚集诸行。未说供养如来。此供养今当说。偈曰。</p>
  <p class="l-js-5c">依物缘回向　　因智田依止</p>
  <p class="l-js-5c">如是八供养　　供养诸如来</p>
  <p>释曰。略说供养如来有八种。何谓为八。一者依供养。二者物供养。三者缘起供养。四者回向供养。五者因供养。六者智供养。七者田供养。八者依止供养。问此八义云何。偈曰。</p>
  <p class="l-js-5c">现前不现前　　衣服饮食等</p>
  <p class="l-js-5c">深起善净心　　为满于二聚</p>
  <p class="l-js-5c">常愿生佛世　　三轮不分别</p>
  <p class="l-js-5c">成熟诸众生　　最后十一种</p>
  <p>释曰。此二偈八句显示前八义。应知现前不现前者。谓依供养。依现在及过去未来诸佛而供养故。衣服饮食等者。谓物供养。以衣服等而供养故。深起善净心者。谓缘起供养。以深净信心而供养故。为满于二聚者。谓回向供养。为满福智二聚而供养故。常愿生佛世者。谓因供养。由有宿愿愿生佛世。令我有益不虚供养故。三轮不分别者谓智供养。设供受供供具三事不可得故。成熟诸众生者。谓田供养。众生为田。教彼供养令种善根故。最后十一种者。谓依止供养。此依止有十一种。一者依止物。由依财物而供养故。二者依止思惟。由依味思惟随喜思惟希望思惟故。三者依止信。由信大乘发菩提心故。四者依止愿。由发弘誓愿故。五者依止悲。由怜愍众生故。六者依止忍。由难行能行故。七者依止行。由诸波罗蜜故。八者依止正念。由如法不倒故。九者依止正见。由如实觉了故。十者依止解脱。由声闻烦恼灭故。十一者依止真实。由得大菩提故。问供养种差别云何。偈曰。</p>
  <p class="l-js-5c">因果及内外　　粗细与大小</p>
  <p class="l-js-5c">亦远近差别　　是名供养种</p>
  <p>释曰。世等差别为供养种差别。彼过去为因。现在为果现在为因未来为果。如是因果谓去来今。应知内者自供养。外者令他供养。粗者利供养。细者随顺供养。小者劣供养。大者胜供养。有慢者为劣。无慢者为胜。三轮不分别故。远者欲后时供养近者即今时供养。复次隔世供养者为远。无间供养者为近。复次发愿于未来欲供养者为远。发愿于现在即供养者为近。问何等供养如来为最上供养。偈曰。</p>
  <p class="l-js-5c">供养诸如来　　最上由自意</p>
  <p class="l-js-5c">信心通方便　　和合五胜故</p>
  <p>释曰。五种自意供养如来。应知此供养为最上供养。何谓为五一者净信。二者深心。三者神通。四者方便。五者和合。净信者。于大乘法说供养处生净信故。深心者此心有九种。一味心。二随喜心。三希望心。四无厌心。五广大心。六胜喜心。七胜利心。八无染心。九善净心。此九心如修诸波罗蜜中说。神通者。谓依虚空藏等诸三摩提故。方便者。谓无分别智方便摄故。和合者。谓一切诸大菩萨和合一果入一切果故。供养品究竟。</p>
  <h2>亲近品第十九</h2>
  <p>释曰。已说供养如来。云何亲近善知识。偈曰。</p>
  <p class="l-js-5c">如前供养佛　　略说有八种</p>
  <p class="l-js-5c">亲近于善友　　应知八亦然</p>
  <p>释曰。应知亲近善知识亦有依等八种。问此中八义复云何。偈曰。</p>
  <p class="l-js-5c">调静除德增　　有勇阿含富</p>
  <p class="l-js-5c">觉真善说法　　悲深离退减</p>
  <p>释曰。此偈显示第一依亲近。若善知识具足十种功德者。应堪亲近。何谓为十。一者调伏。二者寂静。三者惑除。四者德增。五者有勇。六者经富。七者觉真。八者善说。九者悲深。十者离退。调伏者与戒相应由根调故。寂静者。与定相应由内摄故。惑除者。信念与慧相应烦恼断故。德增者。戒定慧具不缺减故。有勇者。利益他时不疲惓故。经富者。得多闻故。觉真者。了实义故。善说者。不颠倒故。悲深者。绝希望故。离退者。于一切时恭敬说故。偈曰。</p>
  <p class="l-js-5c">敬养及给侍　　身心亦相应</p>
  <p class="l-js-5c">愿乐及以时　　下心为缘起</p>
  <p>释曰。此偈上半显示物亲近。下半显示缘起亲近。物亲近有三。一者财。谓恭敬供养。二者身。谓随顺给侍。三者心。谓给侍时身心相应。缘起亲近亦有三种。一者愿乐。二者知时。三者除慢。偈曰。</p>
  <p class="l-js-5c">为离于贪著　　为求随顺行</p>
  <p class="l-js-5c">随顺如所教　　以此令彼喜</p>
  <p>释曰。此偈上半显示回向亲近。下半显示因亲近。回向亲近者。不为贪著利养故。但为随顺修行故。因亲近者。菩萨如所教授随顺修行。为亲近善知识因。何以故。菩萨以此随顺令彼善知识心生欢喜故。偈曰。</p>
  <p class="l-js-5c">善解于三乘　　自乘令成就</p>
  <p class="l-js-5c">成生及净土　　为法不为财</p>
  <p>释曰。此偈显示智田依止三种亲近。善解于三乘自乘令成就者。显示智亲近。善解三乘者由智故。成生及净土者。显示田亲近。田有二种。一众生田。二佛土田。问此二云何名田。答自所闻法于众生相续中而建立故。随所住佛土修清净因故。为法不为财者显示依止亲近。菩萨但以法利具足为依止。是故亲近善知识。不以财利具足为依止故。问亲近善知识种差别云何。偈曰。</p>
  <p class="l-js-5c">因果及随法　　内外与粗细</p>
  <p class="l-js-5c">胜劣亦远近　　是谓种差别</p>
  <p>释曰。因果差别者。谓过去亲近为因。现在亲近为果。现在亲近为因。未来亲近为果。随法差别者。谓善知识所流法门。随其差别而修行故。内外差别者。自亲近为内。令他亲近为外。粗细差别者。自听为粗。内心思惟为细。胜劣差别者。有慢亲近为劣。无慢亲近为胜。远近差别者。现在趣中亲近为近。生报趣中亲近为远。复次生报趣中亲近为近。后报趣中亲近为远。复次无间亲近为近。隔世亲近为远。复次愿于现在亲近为近。愿于未来亲近为远。问何等亲近善知识得为最上。偈曰。</p>
  <p class="l-js-5c">亲近善友胜　　自意五如前</p>
  <p class="l-js-5c">信心通方便　　和合等别故</p>
  <p>释曰。如前供养诸佛。由五种自意故得为最胜。谓净信深心神通方便和合。此中亲近善知识最胜亦尔。由净信者。于大乘经说。亲近处生净信故。由深心者。心亦九种。谓味心乃至善净心。亲近修行故。由神通者。谓依虚空藏等三摩提而亲近故。由方便者。谓依无分别智摄故。由和合者。诸大菩萨以一果入一切果故。亲近品究竟。</p>
  <h2>梵住品第二十</h2>
  <p>释曰。菩萨所修四梵住此云何。偈曰。</p>
  <p class="l-js-5c">梵住有四种　　一一有四相</p>
  <p class="l-js-5c">治障与合智　　转境及成生</p>
  <p>释曰。梵住者。谓四无量。即慈悲喜舍。此中应知菩萨四无量。一一各有四种相。一治障。由所治断故。二合智。得无分别智对治胜故。三转境。由众生缘法缘无缘故。四成生。由作胜业成就众生故。问何等众生为众生缘。何等法及无缘为法缘及无缘。偈曰。</p>
  <p class="l-js-5c">乐苦喜烦恼　　如是众生缘</p>
  <p class="l-js-5c">法缘说彼法　　无缘即彼如</p>
  <p>释曰。四种众生聚是众生缘。一求乐众生聚。二有苦众生聚。三有喜众生聚。四烦恼众生聚。慈者于求乐众生聚起与乐行。悲者于有苦众生聚起拔苦行。喜者于有喜众生聚起不离行。舍者于诸受起烦恼众生聚起令离行。是名众生缘。法缘者。即是说彼四种梵住法。说名法缘。无缘者。即是彼如以无分别故。说名无缘。偈曰。</p>
  <p class="l-js-5c">及彼如义故　　忍位得清净</p>
  <p class="l-js-5c">身口业所摄　　亦尽诸烦恼</p>
  <p>释曰。彼四种行应知。无缘慈者。以如缘故。八地无生法忍时得。一切善根亦得圆满。彼清净故。及慈所依身口二业所摄者。诸烦恼亦尽。如烦恼所缘。说意自体诸烦恼断。断所缘故。如是修多罗中说。问彼四梵住何等行差别。偈曰。</p>
  <p class="l-js-5c">有动及不动　　亦啖及不啖</p>
  <p class="l-js-5c">应知四梵住　　如是行差别</p>
  <p>释曰。彼四梵住应知。有四种行差别。一者动。二者不动。三者啖。四者不啖。动者退分。可退故。不动者。住分及胜分。不可退故。啖者染污。贪著乐味无大心故。不啖者。不染污也。此退等行。是梵住差别。诸菩萨住不动及不啖中。不住于动及啖中。问梵住种差别云何。偈曰。</p>
  <p class="l-js-5c">前六及前二　　下地亦下心</p>
  <p class="l-js-5c">相似等为下　　翻下则为上</p>
  <p>释曰。下上差别者。彼不定地自性。前六品为下。一切定地前二品亦为下。谓软软软中下地亦为下。谓下七地菩萨观上地故。下心亦为下。谓诸声闻故。相似亦为下。谓未得无生法忍菩萨故。如所说下翻此下则为上应知。问此四梵住能得几果。偈曰。</p>
  <p class="l-js-5c">所生欲界报　　满聚亦成生</p>
  <p class="l-js-5c">不离及离障　　具足五为果</p>
  <p>释曰。菩萨住诸梵住为因具得五果。一者欲界众生中生。是果报果。二者二聚圆满。是增上果。三者成熟众生。是丈夫果。四者一切生处不离梵住。是依果。五者所生之处恒离彼障。是相离果。问此梵住中有何等事是菩萨相偈曰。</p>
  <p class="l-js-5c">设遇重障缘　　及以自放逸</p>
  <p class="l-js-5c">欲知菩萨相　　梵心无退转</p>
  <p>释曰。菩萨有二事。梵心不动应知。是为菩萨相。一者设遇重障因缘心终无异。是菩萨相。二者设自放逸谓能治不现前时心亦无异。是菩萨相。况无量现前时。问梵住障碍云何。偈曰。</p>
  <p class="l-js-5c">四梵有四障　　嗔恼忧欲故</p>
  <p class="l-js-5c">菩萨具此障　　多种过失起</p>
  <p>释曰。彼四梵所对治具有四障。如其次第。一嗔二恼三忧四欲。由如此障梵无体故。若有此四复生多种过失。问多失云何。偈曰。</p>
  <p class="l-js-5c">如是诸烦恼　　起则有三害</p>
  <p class="l-js-5c">自害亦害彼　　及以尸罗害</p>
  <p>释曰。此偈显示三害过失。一自害。谓自苦思作。二他害。谓他苦思作。三尸罗害。谓俱苦思作。偈曰。</p>
  <p class="l-js-5c">有悔亦失利　　失护及师舍</p>
  <p class="l-js-5c">治罚并恶名　　如是六呵责</p>
  <p>释曰。此偈显示得六种呵责过失。一者自呵责。由有忧悔故。二者他呵责。由失利养故。三者天呵责。由失拥护故四者大师呵责。由大师所舍故。五者梵行呵责。由智慧梵行人如法治罚故。六者十方人呵责。恶名流出故。偈曰。</p>
  <p class="l-js-5c">后身诸难堕　　梵住今亦退</p>
  <p class="l-js-5c">心数亦苦得　　复次三过生</p>
  <p>释曰。此偈显示后得三种过失。一者堕难。由此恶业得。后世恶报故。二者退行。由已得退及未得退退失现在未来梵住故。三者苦生。由心数法从彼生大忧苦故。问已说过失。何者是功德。偈曰。</p>
  <p class="l-js-5c">善住梵住人　　远离彼诸恶</p>
  <p class="l-js-5c">生死不能污　　不舍济群生</p>
  <p>释曰。住梵住者得二功德。一者舍烦恼。如前所说过失悉远离故。二者不舍众生。为成熟众生生死不能污故。问已知功德。此功德云何知最尊最上。偈曰。</p>
  <p class="l-js-5c">如人有一子　　有德生极爱</p>
  <p class="l-js-5c">菩萨于一切　　起梵胜过彼</p>
  <p>释曰。由过此譬则显示菩萨四种梵住最尊最上。问大悲以何等众生为所缘。偈曰。</p>
  <p class="l-js-5c">炽然及怨胜　　苦逼亦闇覆</p>
  <p class="l-js-5c">住险将大缚　　食毒并失道</p>
  <p class="l-js-5c">复有非道住　　及以瘦涩者</p>
  <p class="l-js-5c">如此十众生　　大悲心所缘</p>
  <p>释曰。菩萨大悲略以十种众生为境界。一是炽然众生。谓乐著欲染者。二是怨胜众生。谓修善时为魔障碍者。三是苦逼众生。谓在三涂者。四是闇覆众生。谓恒行不善者。由不识业报故。五是住险众生。谓不乐涅槃者。由生死险道不断绝故。六是大缚众生。谓外道僻见者。由欲向解脱为种种僻见坚缚所缚故。七是食毒众生。谓啖定味者。譬如美食杂毒则能害人。善定亦尔。为贪所著则便退失。八是失道众生。谓增上慢者。由于真实解脱道中而迷谬故。九是非道住众生。谓于下乘不定者。由有退故。十是瘦涩众生。谓诸菩萨于二聚未满者。如此十种众生。是菩萨大悲所缘境界。已说大悲境界。次说大悲得果。偈曰。</p>
  <p class="l-js-5c">障断及觉因　　与乐亦爱果</p>
  <p class="l-js-5c">自流五依故　　是人去佛近</p>
  <p>释曰。障断者。是相离果彼障断故。觉因者。是增上果。利益众生故。与乐者。是丈夫果。丈夫所作故。爱果者。是果报果。得可爱报故。自流者。是依果。与未来胜悲故。如是五果皆依大悲所得。当知如此菩萨去佛菩提则为不远。已说大悲得果。次说大悲不住。偈曰。</p>
  <p class="l-js-5c">生死苦为体　　及以无我性</p>
  <p class="l-js-5c">不厌亦不恼　　大悲胜觉故</p>
  <p>释曰。一切生死以苦为体以无我为性。菩萨于苦得如实知。于无我得无上觉。如是得知觉已。由大悲故于生死不生厌离。由胜觉故亦不为烦恼所恼。是故菩萨得不住涅槃。亦不住生死。已说大悲不住。次说大悲功德。偈曰。</p>
  <p class="l-js-5c">见苦自性时　　知苦生悲苦</p>
  <p class="l-js-5c">亦知舍方便　　恒修不厌生</p>
  <p>释曰。菩萨观世间苦见其自性时。即生悲苦。如彼远离方便亦求如实知。知已恒修不厌。是名大悲功德。已说大悲功德。次说大悲差别。偈曰。</p>
  <p class="l-js-5c">自性与数择　　宿习及障断</p>
  <p class="l-js-5c">应知菩萨悲　　如此四差别</p>
  <p>释曰。此大悲随其次第有四差别。一者自性。成自然故。二者数择。见功德过失故。三者宿习。由先世久修故。四者障断。由得离欲断所治恼障清净故。复有六种差别。偈曰。</p>
  <p class="l-js-5c">非等亦非常　　非深亦非顺</p>
  <p class="l-js-5c">非道非不得　　翻六悲如是</p>
  <p>释曰。翻非大悲六种差别。即是大悲六种差别。一者平等。二者常恒。三者深极。四者随顺。五者净道。六者不得。平等者。于乐受等众生所有诸受皆知是苦故。常恒者。乃至无余涅槃亦无尽故。深极者。入地诸菩萨得自他平等故。随顺者于一切众生苦如理拔济故。净道者。所对治恼得断除故。不得者。得无生法忍时。诸法不可得故。已说大悲差别次说大悲如树。偈曰。</p>
  <p class="l-js-5c">悲忍思愿生　　成熟次第说</p>
  <p class="l-js-5c">大根至大果　　悲树六事成</p>
  <p>释曰。此大悲树应知以六事成就。一者大悲。二者忍辱。三者思惟。四者胜愿。五者胜生。六者成熟。此即是根茎枝叶华果六位。问此事云何。答此树以大悲为根。以忍辱为茎。以利益众生思惟为枝。以胜生愿为叶。以所得胜生为华。以成熟众生为果。问何故六事先后如此。偈曰。</p>
  <p class="l-js-5c">无悲则无忍　　如是六次第</p>
  <p class="l-js-5c">胜生若不得　　成熟众生无</p>
  <p>释曰。若无大悲则不能起大苦难行忍。若无大苦难行忍则不能起利益众生思惟。若无利益众生思惟则不能起胜生愿。若无胜生愿则不能向胜生处。若不向胜生处则不能成熟众生。问前后相似如此。成立相似复云何。偈曰。</p>
  <p class="l-js-5c">根生以慈润　　茎擢以乐广</p>
  <p class="l-js-5c">念正则增枝　　愿续则长叶</p>
  <p class="l-js-5c">内缘成为华　　外缘成为果</p>
  <p class="l-js-5c">当知悲根等　　如是次第成</p>
  <p>释曰。此中成立相似者。悲以慈润能令滋生。由有慈者见他苦已生悲苦故。是故以悲为根。忍以乐想能令抽擢。由菩萨利他苦生乐想乐想生已能令忍辱得广大故。是故以忍为茎。思以正念能令增进。由忍广已能于利他事中起正念故。是故以思为枝。愿以相续能令长成。由前灭后生。譬如叶长落故抽新。是故以愿为叶。生以内缘成为实。由自身成熟则受生不虚。是故以生为华。成熟者。以外缘成为实。由他身成熟则利益不虚。是故以成熟众生为果。如是次第。成立应知。已说大悲如树。次赞大悲功德。偈曰。</p>
  <p class="l-js-5c">大悲利益作　　谁于他不起</p>
  <p class="l-js-5c">于苦胜乐生　　乐生由悲故</p>
  <p>释曰。此义如偈所说。已赞大悲功德。次说大悲无著。偈曰。</p>
  <p class="l-js-5c">菩萨悲自在　　寂静尚不住</p>
  <p class="l-js-5c">世乐及身命　　此爱云何起</p>
  <p>释曰。一切世间皆爱世乐及自身命。一切声闻缘觉虽不爱世乐及自身命。而于涅槃起住著意。菩萨不尔。大悲自在故。于涅槃尚不住。何况住彼二爱中。已说大悲无著。次说大悲爱胜。偈曰。</p>
  <p class="l-js-5c">贪爱非无障　　世悲亦世间</p>
  <p class="l-js-5c">菩萨悲爱起　　障尽亦过世</p>
  <p>释曰。悲爱最胜自有二义。一者障尽。二者过世。爱亲等贪则自体是障。行世间悲体虽非障而是世间。菩萨悲爱自体障尽而复过世。故为最胜。问云何障尽。偈曰。</p>
  <p class="l-js-5c">有苦及无智　　大海及大闇</p>
  <p class="l-js-5c">拔济以方便　　云何不障尽</p>
  <p>释曰。有苦为大海。无智为大闇。能拔济方便是大悲。此悲爱则障尽。问云何过世。偈曰。</p>
  <p class="l-js-5c">罗汉及缘觉　　如是悲爱无</p>
  <p class="l-js-5c">何况余世间　　岂得不过世</p>
  <p>释曰。阿罗汉辟支佛尚无大悲爱。况余世间而有可得。若如是者。岂不过世乎。已说大悲爱胜。次说大悲无厌。偈曰。</p>
  <p class="l-js-5c">得悲诸菩萨　　舍苦而起苦</p>
  <p class="l-js-5c">彼初起苦怖　　证时欣乐甚</p>
  <p>释曰。舍苦者。谓诸菩萨以大悲故欲舍他苦。而起苦者。由舍他苦则起自苦。彼初起苦怖者。彼初谓信行地菩萨。彼于起苦中而生怯怖。由自他平等未见故。由苦如实未触故。证时欣乐甚者。证时谓净心地菩萨。彼于起苦中生极欣乐。由见自他平等故。由苦如实已触故。已说大悲无厌。次说大悲苦胜。偈曰。</p>
  <p class="l-js-5c">悲苦最希有　　苦胜一切乐</p>
  <p class="l-js-5c">更乐悲生故　　办非有况余</p>
  <p>释曰。悲苦最希有者。谓从他苦而生大悲。从大悲而生自苦。如是悲苦有何希有。而得过此故为最希有。苦胜一切乐者。即此悲苦。胜于一切世间之乐。问何故。答更乐悲生故。此诸菩萨更以悲苦为乐。由此苦从大悲生故。办非有况余者。彼乐所作已办者尚无。况余世间而得有也。已说大悲苦胜。次说大悲施胜。偈曰。</p>
  <p class="l-js-5c">施与悲共起　　能令菩萨乐</p>
  <p class="l-js-5c">三界中乐受　　比此无一分</p>
  <p>释曰。若布施与大悲俱生。则能起菩萨胜乐。于三界中所作诸乐。欲比大悲施所作乐。无有一分而得相似。已说大悲施胜。次说大悲忍苦。偈曰。</p>
  <p class="l-js-5c">生死苦自性　　不舍由悲故</p>
  <p class="l-js-5c">起苦利他因　　云何舍不习</p>
  <p>释曰。一切苦悉入生死苦中。诸菩萨不舍生死由大悲故。菩萨起苦是利他因。菩萨不舍生死时即是不舍一切苦。已说大悲忍苦。次说大悲施果。偈曰。</p>
  <p class="l-js-5c">悲施财三果　　悲者恒增长</p>
  <p class="l-js-5c">爱生及摄生　　资生复三乐</p>
  <p>释曰。悲施财三果悲者恒增长者。谓菩萨大悲能增长三种果。一者增悲。由修习故能令自体增长。二者增施。由悲自在故能令施得增长。三者增财。由施自在故能令财得增长。爱生及摄生资生复三乐者。从是三果复生三乐。一者从悲为因生爱生乐。二者从施为因生摄生乐。三者从财为因生资生乐。已说大悲增果。次说大悲劝进。偈曰。</p>
  <p class="l-js-5c">悲长及施增　　成生亦乐起</p>
  <p class="l-js-5c">牵来复将去　　大悲劝如是</p>
  <p>释曰。大悲劝进菩萨行六种功德。大悲义言。菩萨汝修习我令我滋长。汝舍资财令施增进。汝应以施成熟众生。汝应以施令自乐起。汝若施者招引大菩提二聚及余令向己来。汝若施者将导二聚及余令向大菩提去。已说大悲劝进。次说大悲乐胜。偈曰。</p>
  <p class="l-js-5c">苦者悲诸苦　　不施云何乐</p>
  <p class="l-js-5c">以令自乐故　　施乐拔他苦</p>
  <p>释曰。苦者悲诸苦者。诸菩萨以悲起诸苦。是故名苦者。不施云何乐者。菩萨大悲故以他苦为自苦。若不施他乐云何得自乐。以令自乐故施乐拔他苦者。若菩萨施众生乐拔众生苦时。即是菩萨自作乐。已说大悲乐胜。次说大悲教授。偈曰。</p>
  <p class="l-js-5c">悲者教自施　　施彼勿自求</p>
  <p class="l-js-5c">施报愿不受　　有愿还以施</p>
  <p>释曰。此偈教行无求施。悲者教自施施彼勿自求者。大悲义言。汝施施他时莫求自乐。他乐若无自乐亦无。何以故。乐不别故。施报愿不受有愿还以施者。若我施果亦愿不受。设有果时还以布施。偈曰。</p>
  <p class="l-js-5c">施及于施果　　普施于一切</p>
  <p class="l-js-5c">彼乐我乐故　　施彼我无须</p>
  <p>释曰。此偈教行施果施。谓施及施所得果。普施一切众生。何以故。悲者以彼乐为自乐故。是故菩萨所有施果。皆应布施一切众生。大悲作如是教授。偈曰。</p>
  <p class="l-js-5c">轻财而以施　　来多复来好</p>
  <p class="l-js-5c">不用而自来　　还用展转施</p>
  <p>释曰。此偈教行厌财施。若人厌财而行施者。是人虽不欲财而财自来。极广极妙道理如此。以大心故。若有如此还用布施。是则资财来而复来。菩萨则施而复施。何以故。非求自乐。欲令施施无穷故。偈曰。</p>
  <p class="l-js-5c">悲者以大悲　　尽施及常施</p>
  <p class="l-js-5c">应作如是施　　慎勿求施果</p>
  <p>释曰。此偈教行无间施应知。偈曰。</p>
  <p class="l-js-5c">若我不乐施　　施果不施时</p>
  <p class="l-js-5c">施无一刹那　　以无施爱故</p>
  <p>释曰。此偈教行无厌施应知。偈曰。</p>
  <p class="l-js-5c">不作不与果　　与果与作者</p>
  <p class="l-js-5c">是汝观恩过　　与我不相似</p>
  <p>释曰。此偈教行舍恩施。菩萨语施云。若人行汝者。汝方与果。是汝待报恩过失。我则不尔。是汝不与我相似。复次若人行汝者。汝但与此人果。汝则是待报恩者。我则不尔。所行施果与一切众生。是汝不与我相似。已说大悲教施。次说大悲行施。偈曰。</p>
  <p class="l-js-5c">无障及净句　　利彼亦自量</p>
  <p class="l-js-5c">无求与无著　　悲者如是施</p>
  <p>释曰。无障者。谓不夺他物行施故。净句者。以如法财行施。谓不以毒物兵杖酒等施故。利彼者。以施摄他时置于善根故。自量者。不令自眷属有乏少故。无求者。谓前众生或无。心求或无口求。见彼乏少自然而施。及不简福田故。无著者。不求报恩及以果报故。偈曰。</p>
  <p class="l-js-5c">尽广胜常喜　　离著亦清净</p>
  <p class="l-js-5c">回向于二处　　菩提及善根</p>
  <p>释曰。尽者。内外物施故。广者。多物施故。胜者。妙物施故。常者。恒施故。喜者。离嗔施故。谓乞求者作不饶益时忍而喜施。离著者。无希望故。如前无著说。清净者。以如法故。如前净句说。回向菩提者。回向大菩提故。回向善根者。回向随顺善根器故。已说大悲行施。次说大悲受用差别。偈曰。</p>
  <p class="l-js-5c">有财而自用　　及用施众生</p>
  <p class="l-js-5c">得喜施喜胜　　三乐养心故</p>
  <p>释曰。菩萨自受用财生喜。及用财布施众生生喜。二喜相比施喜为胜。何以故。三乐养心故。三乐者。一布施喜。二摄他喜。三菩提聚满足喜。已说大悲受用差别。次说大悲增长诸度。偈曰。</p>
  <p class="l-js-5c">悭恶嗔放逸　　缘著及邪著</p>
  <p class="l-js-5c">如是六蔽者　　悲令六度增</p>
  <p>释曰。悭者。少物不能舍故。恶者。破戒及恼他故。嗔者。于少不饶益起大嗔故。放逸者。于诸善法不勤行故。缘著者。五欲乱心故。邪著者。外道无慧故。如是住六蔽者。大悲怜愍为说过失。令六波罗蜜而得增长。说大悲增长诸度已。此大悲从四缘生。亦应显示。偈曰。</p>
  <p class="l-js-5c">苦乐不苦乐　　因力及善友</p>
  <p class="l-js-5c">自体相续流　　大悲四缘义</p>
  <p>释曰。苦乐不苦乐者。显示缘缘具缘。三受三苦俱起悲故。问舍受云何苦。答由行苦故。因力者。显示因缘。善友者。显示增上缘。自体相续流者。显示次第缘。问大悲如是生已云何得平等。偈曰。</p>
  <p class="l-js-5c">行相及思惟　　随顺与离障</p>
  <p class="l-js-5c">不得亦清净　　六义悲平等</p>
  <p>释曰。大悲平等有六种。一者行相平等。由三受位众生平等知是苦故。二者思惟平等。由平等怜愍故。三者随顺平等。由平等救济故。四者离障平等。由平等不恼故。五者不得平等。由自他及悲三轮平等不可得故。六者清净平等。由八地无生忍时平等得故。问如是别说大悲已。此四梵住云何修习得令无上。偈曰。</p>
  <p class="l-js-5c">慈等令无上　　自意修亦五</p>
  <p class="l-js-5c">信心通方便　　和合如前说</p>
  <p>释曰。如前供养诸佛亲近善友皆由五种自意修习得令无上。梵住亦尔。由净信者。于大乘经说。梵住处生净信故。由深心者。以九种心修梵住故。由神通者。依虚空等定而修习故。由方便者。依无分别智所摄故。由和合者以一果入一切果故。梵住品究竟。</p>
</body></html>