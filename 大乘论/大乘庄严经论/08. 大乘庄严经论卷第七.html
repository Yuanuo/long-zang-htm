<!DOCTYPE html>
<html>
<head>
  <meta charset="utf-8"/>
  <meta name="author" content="无著菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>大乘庄严经论卷第七</title>
</head>
<body>
  <h1 class="head">大乘庄严经论卷第七</h1>
  <h2>教授品第十五</h2>
  <p>释曰。已说菩萨随修。次说如来教授。偈曰。</p>
  <p class="l-js-5c">行尽一僧祇　　长信令增上</p>
  <p class="l-js-5c">众善随信集　　亦具如海满</p>
  <p>释曰。行尽一僧祇长信令增上者。若诸菩萨行行尽一阿僧祇劫。尔时长养于信方至上品。问独信增耶。答众善随信集亦具如海满。谓于信增时一切众善随信聚集。亦得具足如大海水湛然圆满。偈曰。</p>
  <p class="l-js-5c">聚集福德已　　佛子最初净</p>
  <p class="l-js-5c">极智及软心　　勤修诸正行</p>
  <p>释曰。聚集福德已者。如前所说聚集故。佛子最初净者。令护清净故。及于大乘作正直见。不颠倒受义故。极智者。得多闻故。软心者。离诸障故。勤修诸正行者。有堪能故。偈曰。</p>
  <p class="l-js-5c">自后蒙诸佛　　法流而教授</p>
  <p class="l-js-5c">增益寂静智　　进趣广大乘</p>
  <p>释曰。自后蒙诸佛法流而教授者。此诸菩萨从此已后。蒙诸佛如来以修多罗等法而为说之。譬如为说十地经。增益寂静智进趣广大乘者。此菩萨若得教授则增益奢摩他智。于广大乘而能进修。如是得教授已。次起六种心。偈曰。</p>
  <p class="l-js-5c">想名及了句　　思义亦义知</p>
  <p class="l-js-5c">法总亦义求　　六心次第起</p>
  <p>释曰。六心者。一根本心。二随行心。三观察心。四实解心。五总聚心。六悕望心。想名者。谓根本心。初于修多罗等法观察无有二义。唯想名聚故。了句者。谓随行心。次随诸句决了差别及次第故。思义者。谓观察心。次于彼义内正思惟故。义知者。谓实解心。于彼思义如实知故。法总者谓总聚心。更聚前法复总观故。义求者。谓悕望心。于彼义趣求得意故。如是起六心已。次起十一种作意。偈曰。</p>
  <p class="l-js-5c">有求亦有观　　一味将止道</p>
  <p class="l-js-5c">观道及二俱　　拔沈并抑掉</p>
  <p class="l-js-5c">正住与无间　　于中亦尊重</p>
  <p class="l-js-5c">置心一切缘　　作意有十一</p>
  <p>释曰。十一种作意者。一有觉有观作意。二无觉有观作意。三无觉无观作意。四奢摩他作意。五毗钵舍那作意。六二相应作意。七起相作意。八摄相作意。九舍相作意。十恒修作意。十一恭敬作意。有求者。谓有觉有观作意。此作意以意言相续观察诸法。有观者谓无觉有观作意。此作意虽离于觉亦以意言相续观察诸法。一味者。谓无觉无观作意。此作意离于意言而相续观察诸法。止道者。谓奢摩他作意。此作意但缘诸法名。观道者。谓毗钵舍那作意。此作意但缘诸法义。二俱者。谓二相应作意。此作意能一时缘名义拔沈者。谓起相作意。此作意若缘名心沈即能策起。抑掉者。谓摄相作意。此作意若缘义心散即能摄持。正住者。谓舍相作意。此作意若心平等能住舍心。无间者。谓恒修作意。此作意能依正住修习无废。尊重者。谓恭敬作意。能于习时尊重名义。如是起十一种作意已。复应修习九种住心。偈曰。</p>
  <p class="l-js-5c">系缘将速摄　　内略及乐住</p>
  <p class="l-js-5c">调厌与息乱　　或起灭亦尔</p>
  <p class="l-js-5c">所作心自流　　尔时得无作</p>
  <p class="l-js-5c">菩萨复应习　　如此九住心</p>
  <p>释曰。九种住心者。一安住心。二摄住心。三解住心。四转住心。五伏住心。六息住心。七灭住心。八性住心。九持住心。此九住教授方便。应知系缘者。谓安住心。安心所缘不令离故。速摄者。谓摄住心。若觉心乱速摄持故。内略者。谓解住心。觉心外广更内略故。乐住者。谓转住心。见定功德转乐住故。调厌者。谓伏住心。心若不乐应折伏故。息乱者。谓息住心。见乱过失令止息故。或起灭亦尔者。谓灭住心。贪忧等起即令灭故。所作心自流者。谓性住心。所作任运成自性故。尔时得无作者。谓持住心。不由作意得总持故。如是修习得住心已。次令此心得最上柔软。偈曰。</p>
  <p class="l-js-5c">下倚修令进　　为进习本定</p>
  <p class="l-js-5c">净禅为通故　　当成胜软心</p>
  <p>释曰。下倚修令进为进习本定者。菩萨得住心时。应知已得下品身倚心倚。为增进此倚更修根本禅定。问更修本定为何功德。答净禅为通故当成胜软心。诸菩萨为起诸神通故。为欲成就最胜柔软心故。是故进修本定。问起诸神通欲何所作。胜柔软心复云何成。偈曰。</p>
  <p class="l-js-5c">起通游诸界　　历事诸世尊</p>
  <p class="l-js-5c">最上软心得　　供养诸佛故</p>
  <p>释曰。起通游诸界历事诸世尊者。诸菩萨欲往无量世界。欲经无量劫数。欲历无量诸佛。欲承事供养及闻正法。为此事故起诸神通。问何故作此事。答最上软心得供养诸佛故。由供养诸佛为因故。更得成就第一胜柔软心。如是得胜心已。便得诸佛之所称扬。偈曰。</p>
  <p class="l-js-5c">未入净心前　　五种称扬得</p>
  <p class="l-js-5c">器体成净故　　堪进无上乘</p>
  <p>释曰。未入净心前五种称扬得者。谓此菩萨于净心地前。先得如来称扬。其五种功德问此称扬于菩萨有何利益。答器体成净故堪进无上乘。此菩萨得如来称扬已。便成就清净器体。于无上乘则堪进入。问如来称扬彼菩萨。何等五功德。偈曰。</p>
  <p class="l-js-5c">念念融诸习　　身倚及心倚</p>
  <p class="l-js-5c">圆明与见相　　满净诸法身</p>
  <p>释曰。五功德者。一者融习。二者身倚。三者心倚。四者圆明。五者见相。融习者。一一刹那消融一切习气聚故。身倚者。修习轻安遍满身故。心倚亦尔。圆明者。圆解一切种空离分数故。见相者。见无分别相为后清净因故。满净诸法身者。为满为净一切种法身。常作如是五因故。问何时满何时净。答十地时满。佛地时净。此中应知五种功德。前三是奢摩他分。后二是毗钵舍那分。菩萨于此时中于世间法皆得具足。如是得称扬已。次起通达分善根。偈曰。</p>
  <p class="l-js-5c">尔时此菩萨　　次第得定心</p>
  <p class="l-js-5c">唯见意言故　　不见一切义</p>
  <p>释曰。此菩萨初得定心离于意言。不见自相总相一切诸义。唯见意言。此见即是菩萨暖位。此位名明。如佛灰河经中所说明。此明名见法忍。偈曰。</p>
  <p class="l-js-5c">为长法明故　　坚固精进起</p>
  <p class="l-js-5c">法明增长已　　通达唯心住</p>
  <p>释曰。此中菩萨为增长法明故起坚固精进。住是法明通达唯心。此通达即是菩萨顶位。偈曰。</p>
  <p class="l-js-5c">诸义悉是光　　由见唯心故</p>
  <p class="l-js-5c">得断所执乱　　是则住于忍</p>
  <p>释曰。此中菩萨若见诸义悉是心光。非心光外别有异见。尔时得所执乱灭。此见即是菩萨忍位。偈曰。</p>
  <p class="l-js-5c">所执乱虽断　　尚余能执故</p>
  <p class="l-js-5c">断此复速证　　无间三摩提</p>
  <p>释曰。此中菩萨为断能执乱故。复速证无间三摩提。问有何义故此三摩提名无间。答由能执乱灭时尔时入无间。故受此名。此入无间即是菩萨世间第一法位。随其次第说暖等诸位已。次说见道起。偈曰。</p>
  <p class="l-js-5c">远离彼二执　　出世间无上</p>
  <p class="l-js-5c">无分别离垢　　此智此时得</p>
  <p>释曰。远离彼二执者。所执能执不和合故。出世间无上者。得无上乘故。无分别者。即彼二执分别无故。离垢者。见道所断烦恼灭故。菩萨尔时名远尘离垢得法眼净。偈曰。</p>
  <p class="l-js-5c">此即是转依　　以得初地故</p>
  <p class="l-js-5c">后经无量劫　　依净方圆满</p>
  <p>释曰。此即是转依以得初地故者此离垢。即是菩萨转依位。何以故。得初地故。问依极净耶。答后经无量劫依净方圆满。非于此初即得极清净。由后经无量阿僧祇劫。此依方得清净圆满故。偈曰。</p>
  <p class="l-js-5c">尔时通法界　　他自心平等</p>
  <p class="l-js-5c">平等有五种　　五无差别故</p>
  <p>释曰。尔时通法界他自心平等者。菩萨于初地即得通达平等法界。由此通达故能观他身即是自身。亦得心平等。问此时得几种心平等。答平等有五种。五无差别故。何谓为五。一者无我平等。谓于自他相续不见有我。无差别故。二者有苦平等。谓于自他相续所有诸苦。无差别故。三者所作平等。谓于自他相续欲作断苦。无差别故。四者不求平等。谓于自他所作不求反报。无差别故。五者同得平等。如余菩萨所得我得亦尔。无差别故。偈曰。</p>
  <p class="l-js-5c">诸行虚分别　　净智了无二</p>
  <p class="l-js-5c">解脱见所灭　　如是说见道</p>
  <p>释曰。诸行虚分别净智了无二者。此中菩萨于三界诸行唯见不真分别。以极净智了彼无二。净智者。出世间故。无二者。二执无故。彼无二体即法界也。解脱见所灭如是说见道者。谓解脱见道所灭烦恼。法界即是解脱。若见解脱灭烦恼时。说名菩萨初得见道。偈曰。</p>
  <p class="l-js-5c">无体及似体　　自性合三空</p>
  <p class="l-js-5c">于此三空解　　此说名解空</p>
  <p>释曰。三空者。一无体空。谓分别性。彼相无体故。二似体空。谓依他性。此相如分别性无体故。三自性空。谓真实性。自体空自体故。此偈显菩萨得空解脱门。偈曰。</p>
  <p class="l-js-5c">应知缘无相　　悉尽诸分别</p>
  <p class="l-js-5c">此中无愿缘　　不真分别尽</p>
  <p>释曰。此偈上半显得无相解脱门。下半显得无愿解脱门。应知此中菩萨具得三解脱门。偈曰。</p>
  <p class="l-js-5c">此时所得法　　一切菩提分</p>
  <p class="l-js-5c">应知彼菩萨　　同得如见道</p>
  <p>释曰。一切菩提分者。谓四念处等。彼菩萨得见道时亦得此法。偈曰。</p>
  <p class="l-js-5c">觉世唯诸行　　无我唯苦著</p>
  <p class="l-js-5c">无义自我灭　　大义依大我</p>
  <p>释曰。觉世唯诸行无我唯苦著者。此菩萨觉诸世间但是诸行实无有我。众生计著唯著苦耳。无义自我灭者。谓染污身见灭故。大义者。利益一切众生故。大我者。以一切众生为自己故。此中菩萨灭自我见。依大我见作众生利益事。是谓大义依大我。偈曰。</p>
  <p class="l-js-5c">无我复我见　　无苦亦极苦</p>
  <p class="l-js-5c">益彼不求报　　以利自我故</p>
  <p>释曰。此中诸菩萨。无我者。谓无自身无义我见。复我见者。谓有他身大义我见。无苦者。谓无自身所起诸苦。亦极苦者。谓有他身所起诸苦。益彼不求报者。无悕望故。何以故。以利自我故。诸菩萨利益众生时。即是利益自我。是故无外希望。偈曰。</p>
  <p class="l-js-5c">自脱心最上　　他缚即坚广</p>
  <p class="l-js-5c">苦边不可尽　　如是应勤作</p>
  <p>释曰。自脱心者。谓灭自见道所断烦恼故。最上者。此解脱由无上乘故。他缚即坚广者。由一切众生相续所起烦恼故。苦边不可尽者。众生界无边如虚空故。如是应勤作者。众生如是苦。菩萨应为众生断苦。作边作已复作。不应休息故。偈曰。</p>
  <p class="l-js-5c">自苦不自忍　　岂忍他诸苦</p>
  <p class="l-js-5c">此生及穷生　　翻彼谓菩萨</p>
  <p>释曰。众生于一期生苦及穷生死际。不可思议苦无能忍受者。此菩萨翻彼不能忍受。悉能为之忍受故。言翻彼谓菩萨。偈曰。</p>
  <p class="l-js-5c">于他行等爱　　利彼不退转</p>
  <p class="l-js-5c">希有非希有　　他利自利故</p>
  <p>释曰。于他行等爱利彼不退转者。菩萨于一切众生行。平等爱心无有差别。若求乐利益。若行乐利益。若求行时。利益之心无有退转。希有非希有他利自利故者。此不退转事于诸世间希有最上。然此希有亦非希有。何以故。他得益时即是菩萨自得益故。偈曰。</p>
  <p class="l-js-5c">余地说修道　　二智勤修习</p>
  <p class="l-js-5c">无分别建立　　净法及众生</p>
  <p>释曰。余地者。谓后九地。问余地何所修。答二智勤修习。二智者。一无分别智。二如所建立智。无分别智谓出世智。如所建立智谓后得世智。问此二智有何功能。答净法及众生。此中无分别智成熟佛法。是其功能。如所建立智成熟众生是其功能。偈曰。</p>
  <p class="l-js-5c">修位二僧祇　　最后得受职</p>
  <p class="l-js-5c">入彼金刚定　　破诸分别尽</p>
  <p>释曰。修立二僧祇最后得受职者。二僧祇谓第二及第三大劫阿僧祇。最后谓究竟修。于此修位方便受职。问受职已更何所作。答入彼金刚定破诸分别尽。问因何义故名金刚定。答分别随眠此能破故。是故此定名金刚喻。偈曰。</p>
  <p class="l-js-5c">转依究竟净　　成就一切种</p>
  <p class="l-js-5c">住此所作事　　但为利群生</p>
  <p>释曰。转依究竟净者。谓永离一切烦恼障及智障故。成就一切种者。谓得一切种智由无上故。住此所作事者。谓住此位中乃至穷众生生死际。示现成道及现涅槃故。问此事何所为。答但为利群生。如此等事一向但为利益一切众生故。自下次明因大教授得大义利。偈曰。</p>
  <p class="l-js-5c">牟尼尊难见　　常见得大义</p>
  <p class="l-js-5c">以闻无等法　　净信资养心</p>
  <p>释曰。此偈明菩萨因大教授常得现前见佛常闻无等正法。常起极深净信遍满于心。此明初时得大义利。偈曰。</p>
  <p class="l-js-5c">若于教授中　　法门如欲住</p>
  <p class="l-js-5c">如人拔险难　　佛劝亦如是</p>
  <p>释曰。若于教授中法门如欲住者。有诸菩萨于教授时中。或于如来法门。心欲乐住也。如人拔险难佛劝亦如是者。譬如有人堕在深坑。有能捉发悬掷高岸。佛劝亦尔。若彼菩萨乐住寂灭深坑。诸佛如来。强能置之佛果高岸。此明次时得大义利。偈曰。</p>
  <p class="l-js-5c">世间极净眼　　胜觉无分别</p>
  <p class="l-js-5c">譬如大日出　　除幽朗世间</p>
  <p>释曰。若诸菩萨成佛时。永退一切世间法故眼得最极清净。尔时名得无分别胜觉。譬如日轮大出能除幽暗照朗世间。此明毕竟时得大义利。如是广说已。次以一偈总结前义。偈曰。</p>
  <p class="l-js-5c">佛子善集满　　成就极广定</p>
  <p class="l-js-5c">恒受尊教授　　能穷功德海</p>
  <p>释曰。此偈义如文显现。教授品究竟。</p>
  <h2>业伴品第十六</h2>
  <p>释曰。已说如来大教授。菩萨起业以方便为伴。今当说。偈曰。</p>
  <p class="l-js-5c">譬如大地种　　任持四种物</p>
  <p class="l-js-5c">如是三种业　　建立一切善</p>
  <p>释曰。此偈显示菩萨集起业方便。譬如大地种任持四种物者。何谓四物。一者大海。二者诸山。三者草木。四者众生。是谓四物。如是三种业建立一切善者。海等四物譬一切善法。如是菩萨三业能聚集一切诸善。所谓檀等诸波罗蜜。及一切菩提分法。偈曰。</p>
  <p class="l-js-5c">难行业能行　　应形无量劫</p>
  <p class="l-js-5c">身口心自性　　拔彼不退转</p>
  <p>释曰。此偈显示菩萨救他业方便。难行业能行应形无量劫者。何谓难行业。谓众生欲得小乘出离。菩萨于彼极生大苦。欲令彼转异乘心故。变种种形。于无量世界经无量劫数。而能久受勤苦作种种难行业。身口心自性拔彼不退转者。谓菩萨为拔彼故。虽复处处久受勤苦。三业自性终无退屈。偈曰。</p>
  <p class="l-js-5c">如人怖四害　　深防为自身</p>
  <p class="l-js-5c">菩萨畏二乘　　护业亦如是</p>
  <p>释曰。此偈显示菩萨自护业方便。如人怖四害深防为自身者。何谓四害。一者毒物。二者兵仗。三者恶食。四者怨仇。是谓四害。深防者为利益自身故。菩萨畏二乘护业亦如是者。毒等四害譬二乘人诸业方便。菩萨怖畏此故。深自防护起二乘心。何以故。由断大乘种故。大乘善根未起令不起故。已起复令灭故。及与佛果作障碍故。偈曰。</p>
  <p class="l-js-5c">作者业所作　　三轮不分别</p>
  <p class="l-js-5c">得度净业海　　功德无有边</p>
  <p>释曰。此偈显示菩萨清净业方便。作者业所作三轮不分别者。何谓三轮。一者作者。二者业。三者所作。是谓三轮。不分别者。此三不可得故。由此故三轮得清净。三轮清净故业清净。得度净业海功德无有边者。到业彼岸故。功德无边者由无尽故。业伴品究竟。</p>
  <h2>度摄品第十七之一</h2>
  <p>释曰。已说起业方便业所聚集诸波罗蜜。今当说。此中先说忧陀那偈。偈曰。</p>
  <p class="l-js-5c">数相次第名　　修习差别摄</p>
  <p class="l-js-5c">治障德互显　　度十义应知</p>
  <p>释曰。此中六波罗蜜应知有十种义。一制数。二显相。三次第。四释名。五修习。六差别。七摄行。八治障。九功德。十互显。此中有六偈制立六波罗蜜数唯有六。偈曰。</p>
  <p class="l-js-5c">资生身眷属　　发起初四成</p>
  <p class="l-js-5c">第五惑不染　　第六业不倒</p>
  <p>释曰。此偈显示为摄自利三事故。立波罗蜜数唯有六。一者增进。二者不染。三者不倒。彼初四波罗蜜。如其次第能令四事增进。一资生成就。由布施故。二自身成就。由持戒故。三眷属成就。由于忍辱。行忍辱者多人爱故。四发起成就。由于精进。一切事业因此成故。第五禅波罗蜜。能令烦恼不染。折伏烦恼由此力故。第六般若波罗蜜。令业不颠倒。一切所作如实知故。偈曰。</p>
  <p class="l-js-5c">施彼及不恼　　忍恼是利他</p>
  <p class="l-js-5c">有因及心住　　解脱是自利</p>
  <p>释曰。此偈显示为摄二利六事故。立波罗蜜数唯有六。初为摄利他三事故。立前三波罗蜜令起正勤。如其次第一者施彼。二者不恼。三者忍彼恼后为摄自利。三事故须立。后三波罗蜜令起正勤。如其次第。一者有因。由依精进故。二者心住。由心不定令定故。三者解脱。由心已定令解脱故。偈曰。</p>
  <p class="l-js-5c">不乏亦不恼　　忍恼及不退</p>
  <p class="l-js-5c">归向与善说　　利他即自成</p>
  <p>释曰。此偈显示为摄利他六事故。立波罗蜜数唯有六。菩萨行六波罗蜜时。如其次第。于彼受用令不乏故。不恼彼故。忍彼恼故。助彼所作令不退故。以神通力令归向故。以善说法断彼疑故。菩萨如是利他即是自利。为他所作即自所作。由此因缘得大菩提故。偈曰。</p>
  <p class="l-js-5c">不染及极敬　　不退有二种</p>
  <p class="l-js-5c">亦二无分别　　具摄大乘因</p>
  <p>释曰。此偈显示为摄大乘四因故。立波罗蜜数唯有六。一者不染。二者极敬。三者不退。四者无分别。菩萨修行施时于财不染无顾恋故。受持戒时于诸学处起极敬故。行忍辱精进时。此二不退。忍于众生非众生所作苦得不退故。精进于修行善时得不退故。行禅定般若时。此二无分别。奢摩他毗钵舍那平等所摄故。如此四因摄一切大乘因尽偈曰。</p>
  <p class="l-js-5c">不著及不乱　　不舍亦增进</p>
  <p class="l-js-5c">净惑及智障　　是道皆悉摄</p>
  <p>释曰。此偈显示为摄大乘六道故。立波罗蜜数唯有六。问道者何义。答有方便者为道。此中檀波罗蜜。于诸资财不著为道。由施时于境离染著故。尸波罗蜜。于诸境界不乱为道。由求受戒时一切心乱摄令住故。及比丘住护者。求境界时。一切业乱不能转故。羼提波罗蜜。于诸众生不舍为道。由一切不饶益事不生厌故。毗梨耶波罗蜜。于修诸善增长为道。由精进发起令增上故。禅波罗蜜。于烦恼障令清净为道。般若波罗蜜。于智慧障令清净为道。如是六种道摄一切大乘道尽。偈曰。</p>
  <p class="l-js-5c">为摄三学故　　说度有六种</p>
  <p class="l-js-5c">初三二初一　　后二二一三</p>
  <p>释曰。此偈显示为摄三种增上学故。立波罗蜜数唯有六。此中立初三波罗蜜。为摄初一戒增上学。戒有二种谓聚及眷属。尸罗为聚。檀及羼提为眷属。何以故。施于求受时资财不吝故。忍于护持时打骂不报故。此中立后二波罗蜜。如其次第。为摄心慧二增上学。此中立第四一波罗蜜。应知具摄三增上学。由一切三学精进为伴故。已制六波罗蜜数。次显六波罗蜜相。偈曰。</p>
  <p class="l-js-5c">分别六度体　　一一有四相</p>
  <p class="l-js-5c">治障及合智　　满愿亦成生</p>
  <p>释曰。诸菩萨修诸波罗蜜。一一皆有四相。一治障。二合智。三满愿。四成生。治障者。檀等六行。如其次第。对治悭贪破戒嗔恚懈怠乱心愚痴故。合智者。悉与无分别智共行。由通达法无我故。满愿者。施于求财者随其所欲而给与之。戒于求戒者随其所欲以身口意护而教授之。忍于悔过者与之欢喜。精进于作业者随欲助之。定于学定者随欲授法。智于有疑者随欲决断。成生者。先以施摄。后以三乘法随其所应而成熟之。先安立于戒等中。后以三乘成熟亦尔。已显六波罗蜜。相次说六波罗蜜次第。偈曰。</p>
  <p class="l-js-5c">前后及下上　　粗细次第起</p>
  <p class="l-js-5c">如是说六度　　不乱有三因</p>
  <p>释曰。六波罗蜜次第有三因缘。一前后。二下上。三粗细。前后者。谓依前后得起。何以故。由不顾资财故受持戒。行持戒已能起忍辱。忍辱已能起精进。精进已能起禅定。禅定已能解真法。下上者。前者为下后者为上。下者施上者戒。乃至下者定上者智。粗细者。前者为粗后者为细。粗者施细者戒。乃至粗者定细者智。何故粗易入易作故。何故细难入难作故。已说六波罗蜜次第。次释六波罗蜜名。偈曰。</p>
  <p class="l-js-5c">除贫亦令凉　　破嗔与建善</p>
  <p class="l-js-5c">心持及真解　　是说六行义</p>
  <p>释曰。能除贫穷故名施。能令清凉故名戒。由具戒者于境界相中烦恼热息故。能破嗔恚故名忍。忍破嗔恚能令尽故。能建善故名进。建立善法由此力故。能持心故名定。摄持内意故。能解真法故名慧。晓了第一义谛故。已释六波罗蜜名。次说修习六波罗蜜。偈曰。</p>
  <p class="l-js-5c">物与思及心　　方便并势力</p>
  <p class="l-js-5c">当知修六行　　说有五依止</p>
  <p>释曰。诸菩萨修习诸波罗蜜有五依止。一者物依止。二者思惟依止。三者心依止。四者方便依止。五者势力依止。物依止修诸波罗蜜有四种。一者依止因。依种性力而修习故。二者依止报。依自身成就力而修习故。三者依止愿。依昔愿力而修习故。四者依止数。依智慧力而修习故。思惟依止修诸波罗蜜亦有四种。一者信思惟。于诸波罗蜜相应教而生信心故。二者味思惟。于诸波罗蜜中见功德味故。三者随喜思惟。于一切世界一切众生所有诸波罗蜜皆生随喜故。四者悕望思惟。于自身及他未来所有胜波罗蜜起悕望故。心依止修诸波罗蜜有六种。一者无厌心。二者广大心。三者胜喜心。四者胜利心。五者不染心。六者善净心。何谓修檀六种心。若菩萨以满恒河沙数世界七宝及以身命。于一刹那施一众生。如是乃至尽众生界。所愿成熟无上菩提者以此门施心无厌足。如是相心是名修檀无厌心。若菩萨如是相施。从初相续乃至成佛。无刹那顷有绝有减。如是相心是名修檀广大心。若菩萨以施摄他时生极重欢喜。过于受者得财时生喜。如是相心是名修檀胜喜心。若菩萨以施摄他时。见他受物极饶益我。非我自用为极饶益。何以故。由施摄他令我成就无上菩提因故。如是相心是名修檀胜利心。若菩萨如是广施不求报恩及以果报。如是相心是名修檀不染心。若菩萨如是广施所生福聚所得果报。愿施一切众生非为自受。又与一切众生共之回向无上菩提。如是相心是名修檀善净心。何谓修戒等六种心。若菩萨有恒河沙数自身。一一身复有恒河沙数劫寿。一一寿中复乏一切资生。于此乏中复有火聚。遍满三千大千世界。菩萨以此多身经此多寿在此火聚起四威仪。于一刹那但修一戒。如是乃至尽诸戒聚。乃至尽诸智聚。能得无上菩提者。菩萨修之心无厌足。如是相心是名修戒等无厌心。若菩萨从初修戒乃至修智。极坐道场无有间断。如是相心是名修戒等广大心。若菩萨修戒等摄他时生极重欢喜。过于受摄者得利益时生喜。如是相心是名修戒等胜喜心。若菩萨修戒等摄他时。见他得利极饶益我。非我自利为极饶益。如是相心是名修戒等胜利心。若菩萨修戒等时。不求报恩及以果报。如是相心是名修戒等不染心。若菩萨广修戒等所生福聚所得果报。愿施一切众生非为自受。又与一切众生共之回向无上菩提。如是相心是名修戒等善净心。方便依止修诸波罗蜜有三种。三种者即是三轮清净。此清净由无分别智为方便故。以此方便一切作意悉得成就。势力依止修诸波罗蜜亦有三种。一者身势力。二者行势力。三者说势力。身势力者。应知是佛自性身及受用身。行势力者。应知是佛化身。以此化身于一切相为一切众生示现一切善行故。说势力者。谓演说六波罗蜜一切种时无滞碍故。</p>
</body></html>