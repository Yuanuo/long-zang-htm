<!DOCTYPE html>
<html>
<head>
  <meta charset="utf-8"/>
  <meta name="author" content="提婆罗菩萨/古印度"/>
  <meta name="library" content="龙藏"/>
  <meta name="catalog" content="龙藏/大乘论"/>
  <title>大丈夫论卷下</title>
</head>
<body>
  <h1 class="head">大丈夫论卷下</h1>
  <h2>发菩提心品第十五</h2>
  <p>施事已足为一切众生亲者。未曾一念不与悲心相应。菩萨悲心遍缘一切无不缘者。以悲心遍故。后成佛时得一切种智无有障碍。以悲心故。舍声闻解脱发菩提心。此初一念之心。唯佛知其边量。况菩提行解脱乐。方初一念发菩提心。犹如大地金大地土不相方喻。初发心时以能净诸结使招一切功德。菩提是发心果。为一切众生求乐。菩萨发菩提心竟。未发愿者问。解脱云何。以何因缘故问。以发心者如从解脱中来。是故问言。云何为解脱相为往到解脱故知为解脱来耶。已发愿者答言。发菩提心时欢喜快乐犹如解脱。是故得知。欲供养一切佛者当发菩提之心。欲报佛恩者当发坚牢菩提之心。除发菩提心更无有法能至菩提。若无菩提心则不得佛果。若不得佛果则不能救度众生。欲与一切众生无量大乐当发菩提之心。何以故。菩提心者。是一切众生乐因。一切诸色不离四大。一切乐事不离菩提心。怪哉。云何乃不畏生死之苦乃畏无畏菩提之心。若欲止息一切众生苦者。无过发菩提之心。发菩提心者是初止息因。初止息得无上止息。得财宝利不如得功德利。得功德利不如得智慧利。得智慧利不如得菩提心利。若放逸废忘不念菩提心者。如禽兽无异。汝今云何不发悲心。当知悲心者即是大菩提。欲趣向佛智应发菩提之心。为结使所障者不能发解脱之心。为业报障者不能发菩提之心。云何邪趣。云何正趣。为有爱所牵以四空为解脱者名为邪趣。发菩提心修八正道名为正趣。为得富报者修行于施。为得乐报者修行悲心。为欲救济安乐众生者当坚发菩提之心。不修福者有三事难得。一者不得亲近善友。二者不能悲心厌离。三者不能敬尚佛慧。未发菩提心者应当发心。若发菩提心者得一切种智。</p>
  <h2>功德胜品第十六</h2>
  <p>有人等以财物施一福田。心不同故得报有种种。有得三有乐者。有得寂灭乐者。有得利他乐者。思愿胜故得报不同。以爱心作福者受报时愚闇。悲心修福者受果时得于智慧。不败坏菩提心为饶益众生作福者。当知此福为福中最胜。其余修福名相似福非第一福。修一味智慧。当知此福为最第一。饶益世间故三宝种不断。知业知果知归依佛慈悲。计我行福如行恶者甚可惭愧。善丈夫者见人天世间无救。终不为己修福。生死中苦尚不可闻。况复眼见。众生受身极可患厌。云何为我修福作业悲者所不能作。一刹那顷不离悲心为众生亲友。云何为我作福。有尝功德味者得自在修福得他报恩胜气味。梦中尚不为己修福。况复觉时。以智能见过终不求有造福。悲心者终不为解脱修福。智者弃求有业。悲者弃解脱业。所以者何。悲者为利益他故。无胜智慧平等造作。因福一果福无与等者。从十力得智。为己得乐舍利他乐名背恩者。唯我能知。从佛得知故一切众生是我修福之伴。设当得果而独受用名背恩者。极难得乐岂得独受。其如是丈夫为一切所弃。设得千涅槃乐不为饶益。不如救一众生苦胜得千涅槃乐。解脱乐尚不独受。何以故。见世间众生无归无救故。尚不独受解脱乐。况复无上菩提。</p>
  <h2>胜解脱品第十七</h2>
  <p>更有余三昧定慧境界众生皆悉作佛。以有此三昧故不欲取于解脱。头陀除一切过恶寂灭如在口中。真济者为众生苦故而不证取。</p>
  <p class="l-js-5c">定慧悲自生　　见世间众苦</p>
  <p class="l-js-5c">世间真济者　　终不越度去</p>
  <p>如海潮终不过限。修悲者百劫苦行。若能度于一人终不出生死力。能得解脱。为众生故处于生死。于三种施一切时常如节会。不乐己乐为他作乐。日夜于生死中而不处。欢喜快乐如处涅槃。菩萨常为众生作利益业欢喜乐味智。菩萨乃于梦中得欢喜乐。胜于解脱。菩萨得为他作乐欢喜气味。诸有众生不得气味证于解脱。智人若得解脱知利他乐欢喜气味者。必当还来利益众生。畏于生死为自利益求于解脱以为极乐者。不如菩萨受阴身时欢喜快乐为利他故。若自一已受逼迫苦者乃可入于涅槃。一切众生受逼迫苦。云何舍于众生入于涅槃。见自己苦者入于涅槃。悲者见一切众生苦皆住己心。云何舍于众生入于涅槃。若能为他作乐欢喜即是涅槃。若不如是即是生死。于众生有平等悲者为他作乐欢喜即是涅槃。佛所赞说。若解脱如利益一人欢喜乐者为智者所爱。若与他重乐不计功者即是解脱。悲者为他作乐不望果报。若能如是即是解脱。若不如是即是生死。若为己求乐者即是苦也。舍于己乐为他求乐即是涅槃。世间众生以破苦故名为解脱。修悲者能破他苦即是胜解脱也。破他苦者二俱得乐。何有智者舍二解脱取一解脱。世间人言。有智者得于解脱。菩萨作是思惟。我不信是语。何有智人舍救他乐取于解脱。自己得乐能与他作乐。三有中乐胜解脱乐。菩萨为众生受苦。胜于他人为己得解脱乐。</p>
  <h2>饶益他品第十八</h2>
  <p>世间众生为己乐故。于生死中身心疲劳。菩萨心得休息悲心作饶益。他生死中除对治法更无有乐。菩萨除利益他更无有乐。菩萨得作利他欢喜乐。知利他者即是自利。舍自己利爱利他乐。知利己乐即是利他乐。知利他乐即是利己乐。知利他乐时即自己乐故。人有上中下。愚人者见他得乐心生苦恼。中人者己自苦时知苦。上人者见他乐时心生快乐。见他苦时如自己苦。菩萨四摄法中与他同利。云何同利。他苦则苦他乐则乐。是名同利。悲心平等无有他想。菩萨与众生同苦同乐。菩萨自己身特生苦恼。何以故。不能救众生苦故。不观过去不观未来。随众生意作灭苦对治。菩萨自意亦如他意。世间众生与他利乐还望返报。菩萨与他利乐不望其报。菩萨虽悲心平等爱一切众生。然于怨憎中倍与利乐。于怨憎边与利乐时心中欢喜。如舍身命时欢喜者名为平等。若不如是名不平等。于怨憎中倍与利乐者名称悲心所作。菩萨于一切众生等生悲心。然于恶行众生倍生怜愍。譬如大富长者唯有一子爱念之心彻于骨髓。菩萨爱念一切众生亦复如是。如有恶子不欲父得胜己事者是名背恩。一切怨憎众生于菩萨所同一味恶。菩萨于怨憎人生同一味悲心。世间众生得报恩者生其欢喜。若菩萨于怨憎人所与其利乐。心生欢喜倍过于是。世间众生若骂时他不还报便大欢喜。菩萨得他骂时心大欢喜。有爱心者于三界中悉皆普遍。菩萨悲心亦普遍三界。菩萨悲地狱众生不如悲爱著三界愚痴众生。众生乐于己乐为无量大苦之所系缚。菩萨为利他乐故为无量大苦之所系缚。一切众生皆同一事。皆欲离苦得乐。与他利乐为胜有为。利向己者亦是悲因亦是喜因。为利向他者见之生于悲喜。自为己利所以生悲。见其得乐所以欢喜。四无量心者内心欲修缘。四摄法者为众生利乐名为最胜。修四无量者能与世法及出世法。因世法出世法及四无量心都是同一境界。何以故。同一利益众生。同得一无上菩提果故。悲者能利他。智者能舍。不生希有心。不生高下心。</p>
  <h2>胜施他苦品第十九</h2>
  <p>菩萨见他苦时即是菩萨极苦。见他乐时即是菩萨大乐。以是故菩萨恒为利他。凡愚众生见他苦时自己为乐。见他苦不以为苦。贤人者自苦以乐乐他不以己苦。凡愚众生为己少乐而大苦他。贤人者为与他少乐自受大苦。恶行者修少乐因得大乐时虽生欢喜。不及菩萨以少乐利他人时心大欢喜倍过于是。菩萨见他受苦以身代之。身虽受苦不以为苦。心中快乐生大欢喜。菩萨悲心得自在乐。不为三有诸苦之所逼恼。菩萨饮悲甘露故不为诸苦所苦。不为苦所苦故能为他受苦。凡愚众生见他苦时心中生乐。见他乐时心中生苦。菩萨见他苦时则苦乐时则乐。无悲心者见他苦时如月极冷。有悲心者见他受苦如夏盛日。不问愚智见他苦时。皆生厌离生忧恼因。有悲心者深生怜愍作决定心。一切众生苦即是我苦。菩萨作念。若不能发大精进者。何由能坏此大苦。菩萨与一切众生同利苦乐皆同。须勤劳得成菩提。菩萨作念。我得菩提已舍与一切众生。还于生死之中。从初发心还至菩提。复舍与众生然不可得。菩萨为利他故行四摄法终不疲厌。犹如大地持一切物终不疲厌。为己身者自受其乐尚生疲厌。菩萨为他作乐不生疲厌。菩萨为他作乐。见阿鼻苦如涅槃乐。于余苦边有何疲厌。若为一众生受乐自受无量地狱。常作勇猛与他作乐不生疲厌。以何因缘为他作乐不生疲厌。菩萨观一切众生。不见他想都如自己。众生为结使所著。于一切处皆欲害他。为悲所持者。于一切苦无不欲受。菩萨为他受逼迫苦。如苦者乐解脱乐。菩萨乐代他受逼迫苦时即大悲心净。智慧观他受苦悲心即在中住。悲心住处则苦不得住。虽复悲者为一切众生苦之所缠。如是为他利乐心生欢喜胜解脱乐。菩萨见他受苦如自己苦。自己得乐欲与他人。自觉胜于涅槃。悲者常欲自受其苦与他乐。悲之与苦不得一刹那顷而得共住。行恶者见他苦时欲得远避。见他得乐心不喜悦。菩萨见他苦时不欲远离。无爱者无一切苦业。何以故。除他人苦生大欢喜故。菩萨与他大乐不必欢喜。见他与人少乐心大欢喜。何以故。体性尔故。菩萨见他得乐自己亦乐。菩萨见人与他少乐。云何不生欢喜。</p>
  <h2>爱悲品第二十</h2>
  <p>若人不知身心常为极苦所缚。则不能知他心中苦。无悲者无恶不作。若见他衰祸心不调软。此人名为极恶行者。若有重恩者何时能念。临死之人虽有美药以为极苦。为极行恶。无福德者得慈悲甘药作极苦想。若人巨富多饶财宝。但自食啖不与他人为人所呵。虽有智慧多闻若无悲心。亦为人之所讥呵。若见苦恼众生难得悲心者非功德器。犹如破器不任盛水。有悲心者见苦众生虽不能救济。可不能叹言苦哉众生。见众生为贪欲嗔恚愚痴所病。生老病死之苦常为众苦之所恼逼。怪哉众生堕是大苦。世间众生身苦心苦。常为结业之所破坏。呜呼怪哉。世间众生逼迫之苦。何有菩萨而不生悲。身住于驶流没生死无穷可畏大苦海。众生常为苦苦所苦。行苦所苦。坏苦所苦。若见一苦足生悲因。况复具足三苦。愚痴众生常为百千诸苦所苦。若见一苦应生悲心。况复百千诸苦。应当了知。世间诸苦于一一苦中未生悲心者应当生悲。已生悲心应当增长。况复无量。若闻世间种种无量诸苦。石尚应软。况有心者而不生悲。若闻世间悲呼之声。枯树犹应生华。况有心者而不生悲。世间苦一味心柔软者易生悲心。有悲心者菩提之果便在掌中。</p>
  <h2>觉悟儜丈夫品第二十一</h2>
  <p class="l-js-5c">悲心极丰富　　利他已生乐</p>
  <p class="l-js-5c">贫穷悲心人　　不能贪此乐</p>
  <p class="l-js-5c">婴愚爱自在　　悲心则背去</p>
  <p class="l-js-5c">悲心已背去　　众苦皆来集</p>
  <p>爱自在者。处生死中欲分苦与他共回流生死。悲心者。于世间众生分寂灭乐共之而去。有爱心者乐于三有。知爱过者则乐涅槃。作利益他者则乐悲心。爱自在者常乐世间。受身为己乐故。悲自在者常乐受身。为乐他故。爱自在者常乐己乐以为自缚。悲心者恒为欲与他乐而为自缚。爱自在者常为己乐无有疲厌。悲心者为与他乐而无疲厌。愚爱小者不爱自己亦不爱他。菩萨亦爱自己。愚痴众生常为我者。实是为他。</p>
  <h2>大丈夫品第二十二</h2>
  <p>菩萨悲心唯有一事之所逼迫。常为他事苦来逼迫。更无余事。是名成就悲聚。弃于涅槃如弃其苦。受于有身如取解脱。与世间利乐者名此为悲。知涅槃功德生死过患然不舍有为。如是一切尽是大悲功德。一切处离欲。以涅槃为体而不取涅槃。名勇健者。大悲因缘故能入生死周旋往返。观诸有尽灭知众生是苦为救为依。心持大悲厌恶己身求十力身大悲之处得处悲处功德。如转轮圣王虽有千子然爱相好具者。佛亦如是。于一切众生爱有悲心者。唯能作福无智无悲名为丈夫。有福有智名善丈夫。若修福修悲修智名大丈夫。应看悲者。有悲者应共语说。敬礼悲者具一切功德。</p>
  <h2>说悲品第二十三</h2>
  <p>世间人天阿修罗等。受身有种种苦。唯有菩萨彻髓悲者。知一切善法以悲为首。智人当知。如似一切诸字悉昙为首。一切善法皆入悲中。如似一舍众色皆入。若见虚空净即见大悲净。见虚空无边大悲亦无边。佛说。若欲现前见我当恭敬大悲。若欲见我。当观三界皆悉受苦。苦无边故大悲亦无边。苦住故大悲亦住。大悲住在。何处住在。一切众生贪欲嗔恚愚痴生老病死种种苦聚与诸眷属在中而住。有大悲心能知他苦。此名与佛共住。有三种施一切功德养身。犹如乳母。是名大悲。</p>
  <h2>施悲净品第二十四</h2>
  <p>犹如雪山生一切药。大悲雪山生三种施。一切功德除悲更无有法能与世间作乐。施作悲体能为世间作种种乐。无上果报为三施所成。悲是三施之因。众生祖母能生如来。一切众生无上最胜归依谁不恭敬。能生三施是名大悲。菩萨大悲功德极多在心中住。唯有一事而不远离无有染著。常作利益他事无有疲厌。世间出世间乐及利他乐。皆从悲生。是以我今恭敬于悲能利益世间大悲者。我亦恭敬种种功德。实如所说有二功德最胜。能利益他及自净悲。悲能净于施。是以我今爱敬施能庄严于悲。我亦爱敬悲诸有同悲音者。亦复爱敬悲能净心体施能净业道。能净心体能净业道。即能净涅槃道能净无上菩提道。悲能净舍。无悲者垢污于舍。施能净悲悲能净施。是名世间端正。悲能生信敬。犹如大地为众华庄严。大悲亦复如是。世间众生为烦恼日之所烧逼。得悲心者皆生凉乐。犹如夏热之时得清凉风皆得止息。</p>
  <h2>爱悲胜品第二十五</h2>
  <p>施缘取。取缘爱。有爱则有取。无爱则无取。有悲必有舍。无悲亦无舍。爱故取增长。舍故悲增长。爱恩者生爱。是过患怨则增长悲心。爱增长为自己乐则害他。悲增长能与他乐自己则苦。爱增长而害他者则非希有。悲心者舍己身命而与他人。是为希有。爱著者名愚贱人。常在贫穷受诸苦恼。有悲功德者常处富贵。贪爱者可得断绝。有止足时得智慧则能断绝止足。得悲心者无有止足。常施他故。爱心者能招集一切诸苦成大苦聚。悲心者能生一切功德。若悲不舍不净业者我所不欲。设悲不能救济我亦不欲。若悲不乐求菩提亦非我所欲。爱心者能生一切苦。悲心者能生一切乐。从悲起身口业者。名为胜业。悲心者能为一切众生作无尽乐。</p>
  <h2>智悲解脱品第二十六</h2>
  <p>智悲二事何者为胜。智者唯能自归依。悲者能使他人归依无上之道。有悲无智非智者所爱。有智无悲亦非智者所爱。能障无上道。智不与悲心相应。能障无上道智。菩萨以为无智。一念不乐生死悲不欲解脱。解脱味如甘露悲者以为无味。如美食无盐以为无味。解脱虽甘若无悲心菩萨以为无味。若大悲与解脱别解脱皆应敬礼。以大悲是诸佛母故。解脱者名永无余灭一切事。悲心如善咒。能咒死者还活。若受有相续不断身者是常过。若取解脱是断过。离二边故名之为佛救一切众生。若无佛者则无解脱。若无悲者亦无得佛。悲能生解脱。以是事故菩萨取悲。悲体一事能作二事。一能救众生。二能生佛种智。</p>
  <h2>发愿品第二十七</h2>
  <p>菩萨思惟。一切众生共有无量种苦。我当发于悲心成一切种智。灭一切众生无量种共有之苦。菩萨见一切众生沉没无量无边生死苦海得平等悲心。婴愚无知乐解脱者生放舍心。世间大苦聚生我胜悲心。菩萨思惟。我有悲心观苦众生未得菩提道。我云何使众生得解脱道。菩萨思惟。一切世间我最少福。我今不能救济众生。菩萨思惟。我于三界众生作大亲友。而众生常为身苦心苦逼恼。我今名为空恶活者。菩萨思惟。我生不能破世间苦。不能利益众生我用受是身为。菩萨思惟。我是一切众生亲友。我当养育于怨家所作大利益。菩萨思惟。一切众生能为我作端严业。不使一众生作不端严意。菩萨作是思惟。言利他者。求他人之相都不可得都如自己。何者为他即是利己。菩萨思惟。若有可愿处使一切众生身心之苦一时俱集我身。常为受之使众生得乐不以为苦。菩萨思惟。我菩提道中住一切所有诸苦。我皆能堪忍。所以者何。众生没溺生死苦海我不能度脱。菩萨思惟。虽有重结使然菩提道难得。如是但有悲智二事为伴心终不疲厌。菩萨思惟。善逝所行道我今从中去。我今于世间悲心施众生。当思惟。我如彼无异。菩萨思惟。我今为世间依救当发弘誓。愿修大庄严智慧为善伴。我今佛慧牙将生。菩萨思惟。我欲灭众生苦。使一切众生得乐。欲作一切事。我常为悲心之所教诏。菩萨思惟。生死之苦闻尚疲厌。悲者能得堪忍世间苦故。为悲心尚向生死门。菩萨思惟。生死苦极可厌恶。欲入涅槃。大悲语言。苦恼众生未度。云何舍弃而去。菩萨思惟。有为苦具足涅槃出世乐。我今知生死有为苦涅槃无为乐。悲心常乐三种施。菩萨思惟。我甚畏诸有。以悲心救众生故乐处诸有。悲心语菩萨言。我使汝处生死终不放汝。何以故。为报恩故。菩萨思惟。解脱乐为度众生尚不欲食。悲心遮我使不得食。况生死不坚牢乐。菩萨思惟。一切乐中第一佛说涅槃。是涅槃虽乐我智不欲去。所以智不欲去者悲和合故。菩萨思惟。我今敬尚涅槃。所以者何。涅槃中无生老病死故。涅槃虽乐悲心所牵。为众生故而不得去。悲心是诸佛之母。是以不舍向于涅槃。若涅槃就我犹尚不证。况弃众生而向涅槃。菩萨思惟。我欲向涅槃。悲是佛母就我与乳。云何舍去无上菩提。设当不与众生利乐我亦不求。况复涅槃。菩萨思惟。不应向涅槃舍无归依众生故。悲心故使我不证涅槃。涅槃是尽生边。若无生者何能救拔众生。菩萨思惟。受生者有二种乐。一者救众生乐。二者解脱乐。我云何舍二种乐取一种乐。菩萨思惟。一切凡夫尽共有一切种智性。一切种智凡夫易得。以是故我爱凡夫不爱解脱。菩萨思惟。随有苦众生处悲心得生悲得增长。以是故。我爱有中。菩萨语悲心言。汝使我得清净增长。使一切众生尽得清净尽得增长。菩萨语悲心言。众生在苦为百千众苦之所逼迫。今日使众生必得安乐与我成办此事。菩萨语悲心言。众生为爱所缚为死所摄。见世间无归无依为救众生故受种种苦。菩萨思惟。我爱大丈夫。见有众生堕在苦中舍涅槃乐。为安乐众生自勉励此事。菩萨思惟。向救众生得无生忍决定智得授记别。得授记别者我今供养恭敬。菩萨思惟。佛得遍净眼。使我现前合掌请佛。愿授我记。</p>
  <h2>等同发愿品第二十八</h2>
  <p>十方诸佛现在前者为救众生事。我今作发菩提愿。一切众生所作事我已堪任为作。诸佛大悲皆称我等。善哉。我所有若智若福。使我一切无归依为作解脱。世尊使我常莫乐小智之心。世尊使我如世尊具足十力。若众生结使炽火烧心。使我以法水灭众生结使炽火。摧破魔怨得贤智得转法轮坏一切众生衰恼。随有一切众生。我皆一时为转法轮。一切所作福皆用为是。以此福德使我得最胜法身。犹如虚空遍一切处。得二种身教化世间。以我此福与诸佛和合。无救众生使得解脱。种种烦恼异相作苦能为苦因。我所有福以智慧力灭众生苦。使我以此福一切众生满虚空界为作一味乐。使我常满所愿阴盖贼众能劫功德世间畏死。使我以此福救藏一切众生。随世间几时而住我善法亦住。以我善故一切世间出世间悉皆离苦得乐。常一时和合一切众生。菩萨思惟。自今已去常从乞者请受教令。从今以往常于我身所深生体信莫生他想。种种所欲随其给使满足。菩萨思惟。使我从今乃至菩提无有一身不见佛时。菩萨思惟。使我从今生死长远设我不见佛时。莫一刹那顷离于悲心。菩萨思惟。使我迫至成佛见外众生所受诸苦极逼恼我身我皆代受。使我身得彻髓悲心。使我身身得使佛智解脱。菩萨思惟。使我悲心犹如虚空。一切山河树木飞鸟走兽皆依空住。一切众生一切时皆入我悲中。我依一切众生得立善根。以我此善回与一切众生得解脱果。一切道路桥船方所皆是众生共有。使我一切诸善亦一切众生共有。菩萨思惟。地水火风一切众生共有。使我所修诸善亦一切众生共有。我因一切众生所得善根。回与一切众生得无碍智。菩萨思惟。我所作诸善使一切众生得离魔界入于佛界。使我得智恒十波罗蜜佛智现前。使一切众生得安隐乐得不动心。一切众生所有衰恼。使互相救济。菩萨语福德言。一切众生为无明所障不知自苦他苦。汝当开解。菩萨布施行净水时。使一切众生除有爱结渴得无上道悲。我施水时愿使一切众生免恩爱僮仆恒得自在得法财富。使我福如河。慈心无垢花。持戒以为底。施如驶流水除众生渴苦。使我悲心恒如大河。菩萨思惟。我悲心如海。净戒如海潮。忍辱如波浪。智如海虫动。慈心如一味水。凡我所施者使成慈心海。使施福得悲甘露。除众生生老病死。</p>
  <h2>胜发愿品第二十九</h2>
  <p>若我于一众生起于悲心与利乐时。愿使大悲坚固。以悲灭众生苦。使一切众生苦皆来逼我。我今以此无畏施福。使一切众生皆得大悲。我今所有忍辱功德。于将来世刀兵劫时。以我悲心灭一切众生嗔。以施食功德饥馑劫时使得饮食充足一切众生。以水施众生功德使成就悲心住一切众生心中。以衣施众生功德使一切众生得惭愧心。以灯明施佛因缘功德。使我将来得于佛日灭一切闇。以施眼功德使我将来世。愿一切众生速得佛眼。以我舍头功德使一切众生向菩提心。以我药施因缘功德。使一切众生除生老病死。以我走使供给众生功德因缘。使一切众生得无上无漏成菩提道。以我华幢盖供养佛塔因缘功德。使一切众生得高胜福。以我旛供养舍利功德因缘。使一切众生除闇得明。以铃声供养因缘。使一切众生得梵音声。以香华璎珞供养因缘功德。使一切众生除诸结使垢烦恼臭秽。以供养三宝因缘功德。使一切众生常值三宝不曾空缺。以我于崄道中为诸商贾除崄道畏功德因缘。使一切众生出生死畏。以我度众生海难功德因缘。使一切众生度生死海。以我所有净善因缘功德。使一切众生摧破四魔得成正觉。我当得三菩提。我于众生虽道是语。为欲安慰众生故说是语。以此功德使一切众生得无上菩提。一切众生菩提即是我菩提。一切众生为痴所障使得无上菩提。以此因缘功德使一切众生于前成佛我最后成。以我于生死中往返因缘功德。使一切众生皆得作佛。以我发善心功德因缘。使一切众生皆得佛智。若有见闻受持读诵者。皆作无上菩提之因。我欲满一切众生欲愿。我愿故未满。若我见苦众生悲吟之声。以此功德使一切众生皆得作佛欢喜瞻睹。设我修诸善行不使一切众生作佛者。我尚不喜闻。况复履行。菩萨语功德言。汝若不能拥护众生作依止者。我亦不欲于汝及以果报。何以故。为众生修福不自为己故。若众生尽我善如虚空。于三时中与众生乐。施以菩提心。胜丈夫悲发愿。此名说悲心。亦名五种说。亦名救众生。总名大丈夫行贤。偈有五百。古书有八百。阿阇梨犊子部提波罗大菩萨生在南方。是所作竟。</p>
</body></html>