<!DOCTYPE html>
<html>
<head>
  <meta charset="utf-8"/>
  <meta name="author" content="昙无谶/北凉"/>
  <meta name="library" content="龙藏"/>
  <meta name="catalog" content="龙藏/大乘律"/>
  <title>菩萨地持经卷第三</title>
</head>
<body>
  <h1 class="head">菩萨地持经卷第三</h1>
  <h2>方便处无上菩提品第七</h2>
  <p>云何为菩提。略说二种断二种智。是名菩提。二种断者。烦恼障断。及智障断。二种智者。烦恼障断。离垢清净一切烦恼不相续智。及智障断。一切所知无障碍智。复次清净智。一切智。无碍智。灭一切烦恼习。清净明达永断无余。是名无上菩提。彼一切烦恼习究竟断智。是名为清净智。一切界一切事一切种一切时无碍智。是名一切智。界者二种。世界及众生界。事者二种。有为无为。如是有为无为事。无量种分别。自相差别分别。总相差别分别。因果分别。界分别趣分别。善不善无记等分别。时者有三时。过去未来现在。如是知一切界一切事一切种一切时。是名一切智。不假方便发心即知。于一切法了达无碍。是名无碍智。复次百四十不共佛法。及如来无诤智愿智无碍辩。是名无上菩提。百四十不共佛法者。三十二大人相。八十随形好。四无碍智。一切种清净。十力四无畏。三念处三不护。大悲不忘法。断除诸习。一切种妙智。是诸佛法。安立品当广说。</p>
  <p>无上菩提者。具七无上。于一切菩提最为无上。云何七无上。一者身无上。二者道无上。三者正无上。四者智无上。五者神力无上。六者断无上。七者住无上。如来三十二相庄严其身。是名身无上。如来自度度人。多所过度哀愍世间。利益安乐诸天世人。是名道无上。如来无上无等四正成就。谓正戒正见正威仪正命。是名正无上。如来无上无等四无碍智成就。法无碍义无碍辞无碍乐说无碍。是名智无上。如来无上无等六神通成就。如前说。是名神力无上。如来无上无等一切烦恼习断。智障断成就二断。是名断无上。如来无上无等三种住多于中住。圣住天住梵住。是名住无上。空无相无作。灭尽正受。是名圣住。四禅四无色定。是名天住。四无量心。是名梵住。于彼三住中。四无上住如来多住圣住中住空三昧及灭尽定。天住中住第四禅。梵住中住大悲。如来以是。昼夜六时。常以佛眼观察世间。谁应度者。未起善根我当令起。乃至谁应得无上果。我当建立。是名住无上。身无上者。名大丈夫。道无上者。名为大悲。正无上者。名大戒大法。智无上者。名为大惠。力无上者。名大神通。断无上者。名大解脱。住无上者。名大住多住。</p>
  <p>复次如来。有十种名称功德随念功德。云何十。如来应等正觉明行足善逝世间解无上士调御丈夫天人师佛婆伽婆。非不如说。故名如来。得一切义故。无上福田故。应供养故。故名为应。如第一义开觉故。名等正觉。三明如契经所说。行者。止观具足故。名明行足。第一上升永不复还。是名善逝。知世界众生界一切种烦恼及清净。是名世间解。第一调伏心巧方便智。一切世间唯一丈夫。是名无上调御士。四种真实智。义法真实故。显示不了义故。依一切义故。广宣说故。断一切疑故显示甚深清白处故。为诸法根故。为一切法导故。为一切舍故。脱一切苦师演说法义。正诸天人。是名天人师。义饶益聚。非义饶益聚。非义非非义饶益聚。具足一切种平等开觉是。名为佛(此三聚是善不善无记)。坏一切魔力故。是名婆伽婆。或无量劫无一佛出世。或一劫中多佛出世。于彼彼十方无量世界。有无量无边阿僧祇佛出现于世。何以故。十方世界有无量菩萨。俱发大愿故。若一菩萨。如是日如是分如是月如是岁发菩提心一切菩萨。亦复如是。即于此日此分此月此岁发菩提心。同一威仪同一堪能同一方便。一切菩萨亦复如是。一世界有无量菩萨。同愿同施同戒同忍同精进同禅定同智慧。况复十方无量世界。一一世界各有无量无数菩萨。无二菩萨同愿同行。于一国土俱时成佛。况复无量一时俱成。又一切菩萨一时同行次第成佛。是亦不然。亦非一成余悉不成。是故十方无量世界。随其所净空无佛处。同行菩萨各各成佛。是故无量世界有无量佛。</p>
  <p>无一世界二佛俱出。何以故。菩萨长夜作如是愿如是方便。我当于一无佛法处广说正法调伏众生。令脱众苦入于涅槃。如是长夜长养大愿。摄受正道大愿。果成。又一如来。能于三千大千刹土。悉能施作一切佛事。第二佛出无所利益。复次一世界中一佛出世。能令众生自事决定勤修随顺。何以故。彼作是念。一切世界唯一如来。教化周已当入涅槃。更无有佛能令我等修行梵行听受正法。念已疾行淳修精进。修行梵行听受正法。若多佛者不速勤修。以是故。说一世界中唯一如来。众生自为决定勤修。</p>
  <p>一切如来等无差别。唯除四事。一者寿命。二者名称。三者种性。四者色身。唯此四事有增减相。非余功德。亦非女人得无上菩提。何以故。菩萨于初阿僧祇劫已舍女身。乃至坐佛树下不受女身。一切女人性多烦恼。成就恶智。不以烦恼恶智能得无上菩提。</p>
  <p>如是无上菩提有无量义。举要言之。有自性义。无上义。名称功德义。随念功德义。堪能义。最胜义。悉如上说。当知真实。复次不思议度诸思议。无量无边功德具足。出过一切声闻辟支佛上。是故名阿耨多罗三藐三菩提。第一最胜无等无上。</p>
  <h2>方便处力种性品第八</h2>
  <p>已说菩萨所学处。菩萨学今当说。如是菩萨欲善学菩萨学者。有七事。一者先当多修信解。二者求法。三者说法。四者法次法向。五者正教授。六者教诫。七者摄方便身口意业。云何菩萨多修信解。菩萨于八种解处。净信在前。一心决定乐欲成就。所谓三宝功德。佛法僧功德。诸佛菩萨自在神力。如上所说。真实之义。如上所说。若种种因若种种果。随顺相应而不颠倒。得义得方便。堪任能得。有得方便则能得义。彼得义者。无上菩提。得方便者。一切菩萨所修学道。所谓信解善说。谓修多罗。只夜。受记。无量言教。微妙善说。菩萨于此八种解处。有二种解力。一者多修解行。二者深忍乐著。彼菩萨求法者。何法求云何求何故求。何法求者。略说。求菩萨藏。声闻藏。外论。世工业处智。十二部经。唯方广部是菩萨藏。余十一部是声闻藏。外论者。略说有三种因论。声论。医方论。世工业处智者。谓种种事业。如金师铁师水师等。及余种种明处所摄。明处者有五种。一者内明处。二者因明处。三者声明处。四者医方明处。五者工业明处。此五种明处菩萨悉求。佛所说者。名为内论略说二种。一者显示正因果。二者显示所作不坏不作不受。因论亦二种。一者能屈他论。二者自申己义。声论有。二种一者显示界色(界与色此二种是声之差别非常所谓阴界形色根本声名为界界有种种别声名为色此二声总一切音声音声论此中应广说)。二者显示巧便言辞。医方论有四种。一者显示善知病。二者显示病因。三者显示能除已起之病。四者显示已除之病。令不重起。世工业处智者。显示种种世业成就。云何是佛所说。不颠倒因有十种。不颠倒因。当知摄一切因一切烦恼一切清净一切无记等。云何为十一者随说因。二者以有因。三者种殖因。四者摄因。五者生因。六者长因。七者自种因。八者共事因。九者相违因。十者不相违因。彼一切法名。名已想。想已说。此诸法名想言说。是名随说因。以有事故有所作。是名以有因。以有手故有所作。以有足故有游行。以有身故有屈申。以有饥渴故有求饮食。如是比无量无数名以有因种诸种子。名种殖因。水土润泽。是名摄因。种子于芽。是名生因。芽茎相续乃至成熟。是名长因种种种子各各自生。是名自种因。彼以有因种殖因摄因生因长因自种因。此六因总说共事因。障碍于生。名相违因。不障碍者。名不相违因。彼相违有六种一者语相违。谓沙门婆罗门所说经论。前后相违。二者所应相违。谓说一切义与理相违。三者生相违。谓生缘不具。障碍于生四者处相违。谓明暗爱恚苦乐等法。五者怨相违。谓毒蛇鼠狼猫鼠。是等虫兽各各怨害。六者对治相违。谓修不净对治贪欲。慈息嗔恚。悲止害觉。无漏道品永断烦恼。此中以生相违故。说此诸因二因所摄。一者生因。二者方便因。若种诸种子生。是名生因。诸余因。是名方便因。</p>
  <p>复次有四缘。因缘次第缘缘缘增上缘。生因者。是因缘。方便因者。是增上缘。次第缘缘缘者。是心心数法。谓前生心心数法。开导摄受缘摄受生。是故二缘摄因所摄。</p>
  <p>云何此十因。生一切世间。事云何生一切烦恼。云何生一切清净。若种种谷数世间资生。名想言说。所谓黍稷稻梁胡麻豆麦是名随说因。如大麦若持来若持去。若取若与。如是等种种言说。余一切亦如是以有饥渴身。羸瘦故求索抟食。如是等此名以有因。若种诸种子各各自生。彼初殖种子。是名种殖因(初种种子于后芽茎乃至成熟是名种殖因初种生芽是名生因)。水土润泽令芽得生。是名摄因。彼种子于芽。是名生因。复次芽茎枝叶展转相续。乃至成熟。是名长因。如麦种子。麦芽生非余。余亦如是。是名自种因。彼一切以有因乃至自种因。悉名共事因。以一切和合生故名共事因。霜雹灾害障碍破坏。是名相违因。彼不具不障。是名不相违因诸余一切世间事。皆十因所生。随所宜应当知。</p>
  <p>彼一切缘起名想言说。所谓无明行识名色六入触受爱取有生老病死忧悲苦恼。是名烦恼随说因。无明缘行。乃至生缘老死等。言说境界顾念味著。诸有支生。是名烦恼以有因。无明等法。现法种子。生余生生老病死。是名种殖因。不近善友听受正法。习不正思惟。无明等生。是名摄因。各各种子无明等生。是名生因。从无明至后有增进相求。至余生生老病死。是名长因。种种种子。俱从无明乃至后有。生地狱饿鬼畜生。及诸人天。是名烦恼自种因。从以有因乃至自种因。是名共事因。若有种性。值佛出世演说善法。近善知识听受善法。正念思惟。法次法向清净道品。是名烦恼相违因。如上说不具者。是名不相违因。是名十因。生一切烦恼应当知。</p>
  <p>彼一切净法乃至灭尽涅槃。名想言说。是名净法随说因。此念处正勤。乃至八圣道。无明灭乃至生老病死灭。如是名想言说。是名净法随说因。彼以有无明等故。乐求净法。摄受净法。净法得生。是名以有因。若种性具足人。向有余无余涅槃最先行者。是名清净种殖因。彼种性所摄。无漏道品种子。于诸道品法。是名生因。近善知识听受善法。正思惟修。诸根成熟。是名摄因。彼种子。生道品法。向无余涅槃。是名长因。彼声闻种性。以声闻乘而般涅槃。缘觉种性。以缘觉乘而般涅槃。大乘种性。以无上大乘而般涅槃。是名自种因。从以有因乃至自种因。是名共事因。种性不具。不值佛世。生诸难处。不近善友。不闻善法。不正思惟。习行邪道。是名净法相违因。此相违不具者。是名不相违因。诸烦恼相违因。是净法因。净法相违因。是烦恼因。如是烦恼十因。清净十因。过去未来烦恼清净。皆亦如是。无余无上。</p>
  <p>云何为果。略说五种。一者报果。二者依果。三者解脱果。四者士夫果。五者增上果。若不善法得恶趣报。有漏善法得善趣报。是名报果。若习不善法。乐住不善法。增不善法。若习善法。乐住善法。增益善法。先业相似后果生。是名依果。八圣道灭诸烦恼。名解脱果。若复世俗灭诸烦恼。彼不究竟舍离凡夫。非解脱果。若于现法。依种种世间工巧处业诸士夫事。所谓田种贩卖。宰官理务。书画算数。卜占印封。各有果生。是名士夫果。眼识是眼根增上果。乃至意识是意根增上果。生理不坏是命根增上果。一切二十二根。各为增上。各有果生。当知皆是增上果。此二十二根增上如摄事处说。如是菩萨知佛显示正因果已。于处非处智力种性。次第修习清净增长。非不作异作。有所成熟。亦无自所作业经劫而失。作者不失。不作不受。佛所显示。如是菩萨如实知已。自业智力种性。次第修习清净增长。</p>
  <p>云何菩萨求闻法。是菩萨住殷勤恭敬。求善说法。善语法。如是比略说善说法住。勤恭敬住。若菩萨为闻一善说法。路由恶道大地炽然。犹尚欢喜从中而过。况为多闻。为一闻法。犹尚不惜所爱之身。况余资生。一闻说法。爱乐恭敬。比前爱敬百千万倍。乃至算数譬喻不得为比。谓闻善说法心无厌足。增益净信其身柔软。心直见直深乐功德。至说法所无留难心。恭敬除慢。但求正法不求名称。为己及他修诸善根。不为利养至说法所。不染心听法。不乱心听法。不染污心听法者。离贡高烦恼。及轻想烦恼。下想烦恼。有七行离贡高烦恼。一者时听。二者欲受。三者顿听。四者敬听。五者不戏。六者随顺。七者不求过失。如是七行。离贡高烦恼。有四行离轻想烦恼。一者恭敬法。二者恭敬说法人。三者不轻法。四者不轻说法人。如是四行。离轻想烦恼。一行离下想烦恼。所谓听受正法不自轻听法。以此一行离下想烦恼。离如是等过听受正法。是名菩萨不染心听法。云何不乱心听法。有四行。一者一心。二者侧听。三者定意。四者一向专乐听受正法。是名菩萨求闻法。</p>
  <p>菩萨何故求闻法。菩萨求佛所说法。为受正法次法向故。为他广说故。菩萨求因论者。欲知彼论过故。欲降伏异论故。未信佛法者令生信故。已生信者令增广故。菩萨求声论者。广为众生演说正语令爱乐故。为净庄严辞句味故。于一义中种种言辞庄严故。菩萨求医方论者。为除众生种种病故。摄受大众故。菩萨求世间工业处智者。为少方便获致大财饶益无量诸众生故。为教众生种种事业故。如是菩萨求五明处。为无上菩提大智众具究竟满故。非不次第。学一切法而得一切无障碍智。是名菩萨所求如所求所为求。</p>
  <p>菩萨为他说者。何所说云何说何故说。彼如所求法。如是法说。如所求义。如是义说。以二因缘故说。一者随顺说。二者清净说。随顺说者。住如法威仪说。非不如法。不为高坐无病者说。覆头者在前行者。悉不为说。如修多罗广说。何以故。诸佛菩萨自恭敬法。以敬法故。令余众生深起恭敬。闻已奉持不起轻慢。一切说。一切无间说。不为法悭不作师惓。如次第句味说。如次第句味受。如次第义分别说。义饶益及法饶益。种种义饶益。示所应示。授所应授。照所应照。喜所应喜。现智比智。从师具闻而为人说。非不思量。具足听闻顺向善趣。不乱说善说不深隐说。应四圣谛。随众所应而为广说。此十五种。菩萨普为众生随顺善说。一切利他应当知。</p>
  <p>复次菩萨于不饶益己者住慈心为说。恶趣行者住安隐心说。苦乐众生放逸贫乞者住安乐哀愍心说。不以嫉缠故自叹毁他。离贪著心不求名利为他说法。如是五种。菩萨清净说法。前后略说二十种。一者时。二者顿。三者次第。四者相续。五者堪耐。六者欢喜。七者欲。八者喜。九者劝。十者不毁。十一者应。十二者文字具足。十三者不杂。十四者如法。十五者随众。十六者慈心。十七者安心。十八者哀愍心。十九者不自誉毁人。二十者不依名利。是名菩萨为他说法。</p>
  <p>云何菩萨法次法向。略说五种。如所求如所摄法。身口意随转。正思及修。若此法世尊制身口意所作。及若此法听身口意所作。彼身口意业。如是离。如是修。身口意随转。是名法次法向。彼正思者。菩萨独一静处。如所闻法思惟称量观察。先离如是不思处。思量于法。勤思常思顿思。方便不息。又菩萨正思具足。具足行随顺入。有所舍。依义不依于味。闇说明说。如实知。先思量应入者。入已入者。数数思惟。菩萨离不思处者。不随愚心乱心。勤思常思顿思。具足者。未知义者。令得知之。已知义者。不失不忘。具足者。有所入所行。不由他人。能具观察。有所舍者。若知诸法非其境界。当自念言。此佛所知非我境界。如是不谤。自无罪咎。菩萨依义不依味者。善入如来隐密之说。善知闇说明说者。于真实义莫能动摇。初入正思菩萨。先未得忍。于今得之。已得忍者。坚固随顺入于修慧。如是八种。菩萨正思所摄。法次法向修者。略说四种。一者止。二者观。三者修习止观。四者乐止观。止者。谓菩萨八种正思。善正真实。离言说法。若事若义。系心缘中。远离一切虚伪轻躁及诸忆想。缘中解脱系心安立。内三昧相。广说乃至一心。是名为止。观者。彼止所熏修。忆念思惟。如正思法相。忆念选择。乃至明慧。是名为观。修止观者。若行止观。常修方便。顿修方便。是名修习止观。乐止观者。彼彼止观相。心住不动。不勤方便。能自观察。处所摄受心不散乱。是名乐止观。彼菩萨如是如是修习止观。如是如是乐住止观。如是如是乐住止观如是如是止观清净。如是如是止观清净。如是如是身心猗息渐渐增广。如是如是观清净。如是如是知见增广。如是如是习行。修慧者离身心恶。于一切所知知见清净。一切修慧业皆从如是四种修生。</p>
  <p>云何教授。略说八种教授。菩萨依三摩提。教修行者。若无余。菩萨教者。则自教授。如诸佛法。先当如是知四种求。一者心求者知心求二者根求者知根求。三者悕望求者知悕望求。四者使求者知使求。五者随其所应种种度门。而度脱之。所谓不净慈心。缘起界分别。安那般那念。是名随应度门而度脱之。六者执常边对治。为说中道。七者执断边对治。为说中道。八者除不作作增上慢。不得得不触触不证证增上慢。彼八种教授。略说三处所摄。三处者。先未住心。令系念缘中。已住心者。说得自义。正方便道。未究竟者。令舍中住。知彼心根悕望结使。随应度门而度脱之。令心止住系念缘中。彼执断常对治。为说中道。令住心者。成就自义。正方便道。彼不作作慢乃至不证证慢。未究竟者。令舍中住。如是三事。摄八种教授。如是菩萨。从他受教。教授他已。八力种性清净增长。所谓禅定解脱三昧正受智力。诸根利钝智力。种种解智力。种种界智力。一切至处道智力。宿命智力。生死智力。漏尽智力。</p>
  <p>云何教诫。略说五种。有罪行者制。无罪行者听。若制若听法。有缺减者。如法举之。数数违犯者。折伏与念。不浊不变淳净正向。若制若听法。真实功德。爱念称叹。令其欢喜。是名略说菩萨五事教诫。所谓若制若听。若举若折伏若欢喜。</p>
  <p>云何菩萨摄方便。身口意业。略说菩萨四摄事。是名方便。如世尊说四摄事。是名方便。略说四种方便。调伏众生摄取众生。无余无上。一者随摄方便。二者摄方便。三者度方便。四者随顺方便。菩萨种种财施。随摄众生故。莫不信受奉顺修行。是名布施随摄方便次行爱语。愚痴众生舍离痴冥。令无有余具摄显示。是名爱语摄方便。具摄显示已。令彼众生舍不善处觉授与善处。调伏乐住。是名行利度方便。如是菩萨。以同事随顺度脱众生。调伏恭敬。不作是言。汝自无信戒施多闻。云何教他。举罪与念。是名菩萨同利随顺摄方便。如是四摄方便。若总若别。是名菩萨摄方便。身口意业等摄众生调伏成就。</p>
  <h2>方便处施品第九</h2>
  <p>复次菩萨。次第满足六波罗蜜已。得阿耨多罗三藐三菩提。所谓檀波罗蜜。尸波罗蜜。羼提波罗蜜。毗梨耶波罗蜜。禅波罗蜜。般若波罗蜜。云何菩萨檀波罗蜜。略说有九种。一者自性施。二者一切施。三者难施。四者一切门施。五者善人施。六者一切行施。七者除恼施。八者此世他世乐施。九者清净施。自性施者。谓菩萨思愿与无贪俱。不惜财身起身口业。舍所施物。舍如法财。住律仪处。见未来果。以如是义。施与众生。是名自性施。</p>
  <p>一切施者。略说有二种施物。一者内物。二者外物。菩萨舍身。是名内施。若菩萨为食吐众生。食已吐施。是名内外施。除上所说。是名外施。菩萨内施。复有二种。一者随所欲作。他力自在。舍身布施。譬如有人。为衣食故。系属于人为他仆使。如是菩萨不为利养。但为无上菩提。为安乐众生。为满足檀波罗蜜。随所欲作。他力自在。舍身布施。二者随他所须。头目手足种种支节血肉筋骨乃至髓脑随其所求一切施与。菩萨外施。复有二种。一者随其所求。受用乐具欢喜施与。二者奉事彼故。一切舍心。一切施与。</p>
  <p>菩萨于内外物非无差别。等施一切。或有所施。或有不施。若于众生乐而不安。不乐不安。则不施与。若于众生安而不乐。亦安亦乐。是则尽施。如是略说应施不施。次当广说。若菩萨布施令他受苦。若致逼迫。若被侵欺。及非法求。自力他力不随所欲。菩萨为众生故。宁自弃舍百千身命。不随彼欲令致逼迫残害欺诳。菩萨净心修行布施。饶益无量诸众生时。有求身体头目支节。则不施与。何以故。非是菩萨行净施时。作是念言。是可与是不可与。心生退弱。是故菩萨。以清净心不舍现前。利益众生舍身布施。虽不舍身不违净心。若彼魔天及魔所使。欲行恐怖求其身分。则不施与。不欲令彼得大罪故。或有众生。若狂若乱求其身分。亦不为彼而舍身命。不自住心故。心恼乱故。心不自在故。与上相违来求请者。随其所欲为舍身命。是名菩萨内物应施不应施。</p>
  <p>菩萨外不施者。若有众生求毒火刀酒。为欲自害若欲害他。是则不施。若为自摄若为摄他。是则施与。若是他财。先不同意不以施人。菩萨不为媒行以此授彼。有虫饮食悉不施与。若有众生。为作戏乐非义饶益。来乞求者。菩萨不施。何以故。若施与者。于菩萨所虽少欢喜。而多起恶行。身坏命终堕于恶道。若戏乐具。不堕恶趣不起善根。而令众生因此成熟为摄取故。是则施与。何者可与何者不可与。谓学捕猎杀生极大贪著。作大方便多杀众生。如是比会菩萨不为。亦不教他。杀羊祀天。亦不施与。恼众生者。来求水陆多众生处。悉不施与。为欲学作罩罗机网。世间种种恼众生具。亦不施与。若骂若杀若缚若罚。亦不自作亦不教他。若怨家怨家子。悉不施与。略说一切逼迫众生戏乐之具。悉不施与。</p>
  <p>若复种种象马车舆。衣服庄严丰美饮食习学歌舞种种众具。涂身香花。严饰珍玩。园林楼观。舍宅男女。种种技术工巧业处。如是一切戏乐众具。为信乐因缘来请求者。一切尽施。若彼众生。不自知量及不应病。种种饮食。是悉不施。若已饱食。性贪欲得。亦不施与。若有众生。不堪忧恼。求欲自杀食毒投岩。如是等求。悉不施与。若菩萨为王统领多国。不以他人妻子施与。除城邑村落人民赋税。应属我者。则以施之。菩萨所爱妻子奴婢。若施人时。先以软语。方便开喻。若不乐者则不施与。若其乐者随所应施。若恶知识恶人恶鬼。是等来求。悉不施与。亦不施彼令作奴婢。若有恶人来求王位。则不施与。若此恶人。先为王者。菩萨有力则便废退。父母妻子奴婢财物。不以施人。若因布施父母忧恼。妻子僮仆由是致苦。如是等施。菩萨不为。非法之物不以施人。凡所施物。清净如法。不逼迫呵责取他财物而行布施。不犯佛戒而行布施。</p>
  <p>菩萨于一切众生。平等心施。作福田想。亦不分别怨亲中人功德过恶。是下中上是苦是乐。</p>
  <p>菩萨不如所求如所许后以少施。亦不先许胜物后施粗恶。若施胜物。心无不泰。不恨不乱。菩萨施已。不自称叹言。我于汝所惠弘多。若施下流不起轻想。况复有德所应恭敬。若有众生住诸恶行。掉动毁戒骂詈嗔恚。亦不悒戚悔恨心施。方于彼所起怜愍心不以邪见而行布施。所谓大会。杀生求法。不为希有吉庆会故而行布施。不为清净一切行分故而行布施。求世间出世间离欲清净。除为清净方便而行布施。不求果报而行布施。一切布施。悉用回向无上菩提。菩萨自知。一切种施因缘故。生一切种如实果报。不由于他而行布施。所谓施食得力。施衣得色。施乘得乐。施灯得眼。如是一切应当广说。菩萨亦不畏贫穷而行布施。以慈悲故而行布施。菩萨亦不以不如法食施来求者。所谓施出家人余残饮食。便利涕唾脓血污食。不语不知饭及麦饭。法应弃者。谓不葱食。葱杂葱污。如是不肉食不酒饮。酒杂酒污。如如法业和合菩萨施人。如是等不如法施不以施人。菩萨不令求者数数往返留难生恼。然后方施。菩萨不以谄故而行布施。如是若王大臣长者居士。此诸檀越知我施已。必当恭敬供养于我。不为要他作使故施。少物尚施。况复多物。不以布施起他贪著。为生患难令致倾灭。不以布施离他城邑。谓以施摄。令其属己。菩萨智慧精进不息。堪能具足自誓庄严。先自行施然后教他。不自懈怠教人行施。一切大会持戒犯戒。从上至下次第等施。菩萨得财多少随舍。不待积聚然后行施。不畏他故而行布施。所谓若嗔若打若责若毁杀缚驱摈。不畏是等而行布施。菩萨欲施心悦。施时欢喜。施已无悔。不以相似摩尼真珠珂珼玉石琉璃珊瑚虚伪之物欺诳他人。</p>
  <p>菩萨所畜一切财物。初得物时发心舍与一切众生。后来求者自求己物。菩萨时施非不时施。自他净施非不清净。如威仪施非不威仪。决定心施非不定心。见来求者终不嗤笑。亦不轻弄亦不颦蹙。先语称赞然后施与。时应所求不为留难。若彼不求开心自施。若自来取恣听所欲。</p>
  <p>菩萨不以恶智而行布施。常以善智而修施业。智慧施者。菩萨自量财物多少。随其所宜而行惠施。见来求者作是念言。彼来求者。有二种人。一者富乐非是贫下。亦非孤独有所依怙。二者贫苦。孤茕下贱无所依怙。作是念言。若我财多。当令具足。若财少者。先当周给与彼贫乞无依怙者。先作是念。如所念施。于彼富人不满其意。当以本心辞谢发遣。唯愿仁者勿生恨心。</p>
  <p>菩萨若见悭贪众生财富无量。自为身惜不敢衣食。往诣其所共为亲善。与作同意而语之言。汝若贪惜不能施与。我舍乃有无量财物。欲行满足檀波罗蜜。普为一切乞求众生。若有众生。从汝求者。可来我舍取财施与。勿令空去。若难自取发遣使来。于我施时汝当随喜。彼闻此已心大欣悦。于我无损彼蒙饶益。因与菩萨共相亲爱。今虽未能即时行施。已种来世离悭种子。以彼次第修习自知为本。以巧方便教令少施。依下无贪教令至中。依中至上。</p>
  <p>复次菩萨若和上阿阇梨若共住弟子。近住弟子净修梵行。受性悭贪。若不悭贪。财物不具拥其施心。菩萨以己财物向佛法僧欲施作福。舍持与彼令其造作。己自不为。如是菩萨功德更增。令悭贪者降伏烦恼。彼乐法者亦满其愿。如是摄取成熟众生。复次菩萨见彼来者。有求索相。知其心已不令发言。随其所须施令满足。若有商价欺诳他时。菩萨知已。覆藏不说。彼作恶行欺诳他人。尚为覆藏。况复自身。欲满彼愿随意与财。彼无惭愧得已欢喜。无所畏惧熙悦而去。若菩萨为彼商人所欺。先不觉知欺已乃觉。亦不责彼不令忆念。不欲令彼犯不与取。起随喜心。如是等舍所施物。是名菩萨智慧布施。</p>
  <p>复次菩萨无财施时。先所造作世间工巧。彼业现前。以少方便多获财利。用施众生。若复为他庄严说法。美善说法。慈心说法。贫苦闻法欢喜供养。何况富乐。悭者无惜。况常乐施若有信心长者居士。常习行施。财富无量将求者往令彼饶益彼所行施。所作功德。自身往助。堪能具足。信心清净身口意业。随其力能助彼营理。令其无碍。满足求者。彼乏事力。施事难成。若随朋党。若非法行。若失正念。如是等若菩萨无财。以智慧施。乃至未得净心。净心菩萨不堕恶趣。生生常得无尽之财。</p>
  <p>复次菩萨知彼邪见求法短者。不授其法不与经卷。若性贪财卖经卷者。亦不施与。若得经卷隐藏不现。亦不施与。若非彼人所知义者。亦不施与。若是彼人所知义者。菩萨于此经卷。已自知义则便持经。随所乐与。若未知义。自须修学。又知他人有如是经示语其处。若更书与。若无示处复不得书。菩萨当复自观其心。为是法悭缠心不能施耶。为更有为不施彼耶。作如是自观已。若少有法悭者当持经与。为法施故。我宁以法施。现世痴哑为除烦恼。犹尚应施。况作将来智慧方便。如是观时。无少许法悭者。彼菩萨应当自学。我为除烦恼故修行法施。满足智慧方便故修行法施。爱念众生故修行法施。菩萨自见内无烦恼。见不施彼。现得智慧。于未来世转增无量。非施彼故。得是功德。经法施者。于未来世获少法利。不及自学智慧开觉。今虽不施必将安乐一切众生。施其智慧。宁为一切今不施与。不为一人与其经卷。如实知已。不施彼者。无有过咎。亦无悔恨。不越菩萨所受禁戒。</p>
  <p>云何菩萨方便不施。不忍直言必定不与。要以软语开解发遣。作是方便有而不施。菩萨本来所畜众具一切施物。以清净心于一切十方诸佛菩萨舍作净施已。譬如比丘以己衣物于和上阿阇梨所舍作净施。如是作净施因缘故。得畜种种无量财物。故名住圣种菩萨。亦得无量功德。常自忆念如是功德。于一切时常随增长。凡是净施所畜之物。为诸佛菩萨受寄护持。见彼来求观察其人有成就相。先所舍物作净施者。取以与之。诸佛菩萨于一切众生无不舍之物。作如是知。满求者意。观察彼人无成就相。以净施法而开解之。称言贤首。此物先舍。已有所属。软语发遣不令致恨。若以余物两三倍施。作是方便。令知菩萨不以悭故而不惠施。当以不自在故不以施我。如是经法则不施与。菩萨作如是法施者。名智慧施。</p>
  <p>复次菩萨一切施。所谓法施财施无畏施。比类相貌。若名若义。分别因果。如实知已而行布施。是名菩萨智慧布施。复次菩萨于不饶益己者慈心布施。于苦恼者悲心布施。于功德者喜心布施。于饶益己者及善知识亲族人所。舍心布施。是名菩萨智慧布施。复次菩萨有障施。障施对治如实知之。障施有四种。一者先不修习。二者所施物少。三者财物虽多贪爱增上。四者见未来世具足财果而生贪著。先不习施者。菩萨见正求者。多有财物而不生施心。当知是我不习施故。疾行智慧作是思惟。我昔定当不习施心。致令今日虽有财物见来求者施心不生。今若不施复于来世有此施碍。如是知已。依施障对治而行布施。则能舍离不习施障。所施物少者。菩萨见正求者。所施物少不欲布施。以是施障故。疾行智慧作是思惟。宁安贫苦。要当布施。思惟是已。悲心布施复作是念。我从昔来。宿业过故。他自在故。令我饥寒困苦不能饶益一切众生。宁令我今因是失命现世受苦。要当行施摄取众生。不令受者心不满足。况我今日。有果菜活命。要当安苦而行布施。财物虽多。贪爱增上者。菩萨见正求者。以增上可意故。最上故。于所施物不生施心。彼菩萨知藏积过故。疾行智慧。我于苦中而生乐相。于未来世当受大苦。如是颠倒若知若断。作是思惟已能行布施。见未来财果生贪著者。菩萨行布施已于施果大财生福利见。不能志求无上菩提菩萨知耶。果见为过患已。疾行智慧如实正观。一切诸行无有坚固念念磨灭。受用果报亦复如是。悉是离散磨灭之法。如是观时。果见则断。一切所施悉以回向无上菩提。是名菩萨四种障施对治智慧。应当知。谓分别忍苦。知摄颠倒。观行不坚。前三对治智。是正布施。后一对治智。摄受正果。是名菩萨智慧布施。</p>
  <p>复次菩萨内独净心淳厚净信觉想胜妙。无量施物意解施与一切众生。是菩萨以少方便生无量功德。是智慧菩萨大智慧施。是名略说菩萨有财无财施所摄法。如是法施分别施净心施。施障对治智慧。布施净心意解施。是名菩萨不共施。当知是名菩萨一切内外所施物。广分别。上一切施。分别当知分别为难施等。</p>
  <p>云何菩萨难施。略说有三种。菩萨有少财物。自忍贫苦施与他人。是名菩萨第一难施。若菩萨所可爱物性深爱著久习爱著。增上施物越最上贪著。能自开觉施与他人。是名第二难施。若菩萨勤苦得财施与他人。是名菩萨第三难施。</p>
  <p>云何菩萨一切门施。略说四种。是菩萨若自物。若劝他得物。若自集布施。若父母妻子奴婢作人。若善友大臣亲属。悉皆施与若他所须。是名略说菩萨四种一切门施。</p>
  <p>云何菩萨善人施。略说五种。一者菩萨信心布施。二者恭敬布施。三者自手施。四者时施。五者不侵他施。是名菩萨善人施。</p>
  <p>云何菩萨一切行施。略说十三种。一者无依施。二者广施。三者欢喜施。四者常施。五者器施。六者一切施。七者一切处施。八者一切时施。九者无罪施。十者一切物施。十一者方土物施。十二者资财施。十三者谷施。如是十三种是名菩萨一切行施(器者谓四道净福田器)。云何菩萨除恼施。略说有八种。一者菩萨见须饮食者施以饮食。二者须乘与乘。三者须衣与衣。四者须庄严具与庄严具。五者须种种器具悉皆施与。六者须华鬘涂香者随其所欲。七者须舍与舍。八者须灯明者施以灯明。如是八种。是名菩萨除恼施。</p>
  <p>云何此世他世乐施。略说九种。谓财施法施无畏施。财施者。胜妙清净。如法调伏悭垢藏积垢故。修行布施。调伏悭垢者。舍执著心。调伏藏积垢者。舍受用执著。无畏施者。谓师子虎狼王贼水火等种种恐怖救令得度。法施者。不颠倒说法具足说法。授人禁戒。如是略说菩萨九种施。令诸众生得今世后世安乐。彼财施无畏施。分别此世乐。法施者分别今世后世乐。云何菩萨清净施。略说十种。云何十。一者不留难。二者不异见。三者不积聚。四者不高心。五者无所依。六者不退弱。七者不下心。八者不背面。九者不求恩。十者不求报。不留难施者。菩萨有来求者。疾疾布施不作留难。时满所愿过其速望。不异见者。菩萨于施不起异见言无果报。不以害生布施。谓言是法不于此施。求世间出世间净。不积聚施者。菩萨不久积财然后顿施。何以故。非菩萨有所施物。见来求者。堪能不施。不如法见。非不施与。云何积聚。然后乃施。亦非积聚。而施福增多。所施物等。求者亦等。渐施顿施。以何因缘。见福差别。又复菩萨。见积聚施过。不见随施有过。何以故。谓积聚施。先来求者。或有百数而不施与。令彼嫌恨起不忍心。后来求者。积以顿施。是故菩萨。不积聚施。不高心施者。菩萨于求者所谦下心施。不观他胜竞心布施。不以施故而自称誉。我是施主余者不能。无依施者。菩萨不以名称而行布施。于假名称誉犹如尘坌。不退弱施者。菩萨欲施心悦。施时欢喜。施已无悔。财物增广第一胜妙。菩萨闻他广施胜施。心不自轻生退弱心。不下心施者。菩萨思量。以最胜最上妙物布施。是名不下心施。不背面施者。菩萨等心。不随朋党怨亲中人。悲心等施。不求恩施者。菩萨以悲心愍心而行布施。不于受者计其恩惠。观欲乐众生爱火炽然。无势力故。不求报施者。菩萨施已不怖未来财身具足。观一切行皆悉磨灭。见无上菩提真实福利。如是十种。是名菩萨快净布施。如是菩萨。依九种施具足檀波罗蜜。得阿耨多罗三藐三菩提。</p>
</body></html>