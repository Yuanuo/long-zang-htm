<!DOCTYPE html>
<html>
<head>
  <meta charset="utf-8"/>
  <meta name="author" content="求那跋摩/刘宋"/>
  <meta name="library" content="龙藏"/>
  <meta name="catalog" content="龙藏/大乘律"/>
  <title>菩萨善戒经卷第二</title>
</head>
<body>
  <h1 class="head">菩萨善戒经卷第二</h1>
  <h2>菩萨地真实义品第五</h2>
  <p>云何名真实义。真实义者有二种。一者法性。二者法等。复有四种。一者世流布。二者方便流布。三者净烦恼障四者净智慧障。云何名世流布。世间之法同其名号。众生见地真实是地终不言火。火真实火不言是地。水风色声香味触衣服饮食璎珞器物伎乐明闇男女舍宅田业苦乐。苦真实苦终不言乐。乐真实乐终不言苦。此是此非定以不定。一切世间从昔已来。传此名相自然而知。不从修集然后知也。是名世流布真实义也。云何名方便流布。如世智人先以筹量。然后造作经书论议。是名方便流布。云何净烦恼障。一切声闻辟支佛等。以无漏智无漏道坏烦恼故得无碍智。是名净烦恼障。以坏烦恼故智得明净。智慧净故身心无碍。是名净智慧障真实义也。云何复名真实。真实者名为四谛。所谓苦集灭道。观此四谛得实智慧。是名声闻辟支佛。声闻辟支佛分观五阴。是故离阴都不见我及以我所分观十二因缘。是故离阴不见众生及以士夫。是名净智慧障真实义也。若智不能知境界者。名曰智障。若能坏障知境界者。名净智障真实义也。真实义者。谓佛菩萨深观一切阴入界故观我无我。众生非众生。士夫非士夫。是名净智障。观诸法界不可宣说。知世谛故分别法界。知诸法界真实性故。名无胜慧。无胜慧者坏一切障。是故名为净智慧障真实义也。真实义者复有二种。一者有。二者无。有者名世流布。世流布者。所谓色受想行识。眼耳鼻舌身。地水火风。色声香味触。善不善无记。出法灭法从缘生法。去来现在有为无为。此世他世日月。见闻识知所得觉观。修集受持乃至涅槃。是名世流布有也。世间有者所谓法性。无者世流布有。从色乃至涅槃其性无故是名为无。众生见故名之为有。法性本无名之为无。诸佛如来所说有无名之真实。真实者名为中道。非有非无名为中道。中道者名无上道。如是中道诸佛世尊除坏障碍。是故名之为一切智。菩萨摩诃萨虽学如是中道犹有障碍。是故不得为一切智。菩萨智慧为方便故。名阿耨多罗三藐三菩提因。何以故。菩萨摩诃萨虽不具足中道智慧。说生死相亦有亦无亦为流布无上佛法。虽在生死亦能了了知生死过患心无厌悔。如其不知生死过者。则不能得坏烦恼结。若心厌者则不能得教化众生护诸佛法疾得涅槃。若得涅槃则不能得阿耨多罗三藐三菩提。若不教化诸众生者。云何能得阿耨多罗三藐三菩提。是故菩萨若在生死之中修菩提道。不畏涅槃不求涅槃。菩萨若畏于涅槃者。则不能得具足庄严菩提之道。亦不能为无量众生赞叹涅槃。于涅槃所不生信喜专念之心。是故菩萨于涅槃所不生怖畏。若是菩萨求涅槃者即能得之。如其得者则不能成阿耨多罗三藐三菩提。以诸佛法教化众生。若是菩萨不能深观生死过患。或生厌离怖畏涅槃。或求涅槃。是名菩萨无善方便。若是菩萨能深观察生死过患乐处其中。不畏涅槃不求涅槃。是名菩萨有善方便。善方便者解第一义空。菩萨摩诃萨修集如是第一义空。名菩萨戒大方便也。为得如来无上智故。若有修集是菩萨戒得真实智。知见诸法无我我所知诸法性。是故于法心无所著。亦说世谛第一义谛。见一切法其心平等。能大惠施。以施因缘善知世事。虽学世事心不厌悔。悉得了知得大念力。虽知世事心无憍慢。常教众生不生悭吝。以巧方便善教众生世间之事。为令众生得阿耨多罗三藐三菩提故。菩萨于是世间之事。勤心修集无有厌悔。若见众生受苦恼时。即得增长阿耨多罗三藐三菩提心。菩萨如是增长善法不生憍慢。于诸众生生怜爱心。菩萨如是增长智慧不生憍慢。破坏众生种种邪见。菩萨若得世间三昧出世三昧。不显己德令他供养。不为世法之所污染。菩萨尔时成就具足无量功德。名菩萨戒。菩萨摩诃萨所有善法。悉以回向菩提之道。名菩萨戒。过去菩萨得阿耨多罗三藐三菩提。皆由成就菩萨禁戒。未来现在亦复如是。菩萨摩诃萨受持三世诸菩萨法。能以佛法教化众生。至心修行菩提之道。为菩提道不惜身命。不惜身命是菩萨戒。惜身命者终不能得菩萨禁戒。乃至吝惜一钱之物。亦不能得菩萨禁戒菩萨摩诃萨为众生故受身畜财。若于是二生吝惜心。假名菩萨非义菩萨。菩萨若能不惜财命。当知则能利益众生。能行忍辱能坏瞋恚嫉妒之心。了知世事善解方便。能坏众生所有疑心。能自增长菩提果因。善能调伏所有诸根。不为四倒之所倾动。能解诸法甚深之义。能得具足四无量心。成就五通四无碍智。毕竟能观十二因缘。逮得菩萨一子之地。能得常乐我净之身。得大自在无上涅槃。善能开示方便涅槃。菩萨摩诃萨成就如是无量功德。皆因禁戒因缘而得。菩萨摩诃萨成就具足菩萨戒者。能为一切众生仆使。若为众生之所瞋骂打害劫夺则生慈心。若见众生厚重烦恼发怜愍心。为欲破坏众生烦恼。系心思惟诸善方便。于诸众生心无奸曲。任力所能施众生乐。不求恩报不怀瞋恨。为坏众生瞋恼心故。思惟方便知恩念恩。无有求者先意行施。若己所有不施求者。不得成就菩萨禁戒。求者三至若不施者。是名犯重。不犯者。若以方便善语慰喻。令彼求者不生恨心。求者二种。一者贫穷。二者邪见。不施贫者则便得罪。不施邪见则不名犯。若不犯者是名善行。善行菩萨谛知法界不可宣说。知法界性知世流布。世流布者。色受想行识乃至涅槃。色乃至涅槃不名真实。何以故。而是色者非有非无。乃至涅槃非有非无。若非有无云何真实。云何非有。众生颠倒计色为我。乃至涅槃横计为我。是名非有。云何非无。世流布故。不虚诳故。可宣说故。是名非无。以是故名非有非无。如所说法如说有者。一法之中应无量名。无量名故则有无量性。何以故。一一法中有无量名故。云何名为无量名耶。如色一法。亦说青黄赤白长短方圆粗细可见不可见有对无对涩滑轻重。是名可说。随说有者。应一法中有无量相。所可宣说实无定性。以言说故流布于世。实无说者及真实性。一切诸法亦复如是。如其色中乃至涅槃有实性者。不应说有青黄赤白乃至轻重。若无实性。未流布时云何可传。以流布性有。无有初始故可流布。若未有色时有流布者。以何因缘无色之时不流布耶。如其流布能作色性者。何故流布而不能作色无量性。是故法性不可宣说。如色受想行识乃至涅槃亦复如是。有二种人远离佛法。非佛弟子永失佛法。一者说色乃至涅槃有真实性。二者不信世流布性如是二人不任受持菩萨禁戒。如其受者受者不得。师则有罪。何故不得。诽谤实法著非法故。是故虽受终不得戒。若不得戒云何得名在此法中为佛弟子。是故名为远离佛法。菩萨戒者非口所得。心口和合然后乃获。是二种人都无实心云何可得。若于色中妄生计著。于佛法中则为永失。若不信色是流布者。是则名为谤一切法。是人则为永失佛法。是故不可宣说若有若无。何以故。如因五阴则有我人众生士夫。若无五阴如是等名何由流布。色亦如是。以有色故则有种种。名字流布。真实之法无有流布。离真实法亦无流布。愚痴之人说诸法空则得大罪。若有说言大乘经中一切法空亦得大罪。不能善解大乘经义。生憍慢心言我善解。随其自心妄想思惟。为人广说亦得大罪。若言一切诸法性无云何得有流布于世亦得大罪。何以故。谤一切法故。谤一切法者即是外道富兰那等真弟子也富兰那谓诸法性无。而佛法中亦有亦无。若有人说一切法空。当知是人不中共住共语论议布萨说戒。若与共住乃至说戒则得大罪。何以故。不解空义故。是人不能自利利他。是故大乘经说。若不解空甚于痴人。何以故。愚痴之人说色是我至识是我。有我见者不坏佛法。不解空义永坏佛法破失灭没。生我见者不至三恶。不解空义为人广说。当知是人必到阿鼻。有我见者不谤三宝。妄说空者诽谤三宝。说有我者不诳众生。不谤实性。不妨法性。不妨众生。获得解脱。不教他人毁犯禁戒。不解空者谤一切法。不解实性。不解法性。妨于解脱。与多众生作恶知识。自不持戒教人毁禁。常乐宣说无作无受。令多众生增长地狱。以是义故。名为远离无上佛法。云何名为不解空义。若有比丘比丘尼优婆塞优婆夷。不信受空。不解于空。不解于法。是则名为不解空义。何以故。说一切法。本性自空无因缘空。说一切法亦无处所。若无处所云何名空。是名不解空。云何名为真解空义。若比丘比丘尼优婆塞优婆夷。说一切法中无有性故。是名为空。法亦不空是名解空。如是解者不妨于义。不谤三宝。是名正解无有错谬。云何正解。如色说色乃至涅槃。分别无有种种相性。是名色空以色真实流布于世。是名不空。以是义故。说色一法亦有亦无。解是二故亦法亦空。终不于中妄生计著。是名真解空义。是故大乘经中说偈。</p>
  <p class="l-js-5c">一法有多名　　实法中则无</p>
  <p>不失法性故　　流布于世间　。</p>
  <p>如色乃至涅槃则有多名。色无自性。无自性者则无多名。有多名者名为流布。以是义故杂藏中说。诸佛世尊不著流布。若见若闻思惟觉知。如色名乃至涅槃名。名为流布。诸佛世尊终不说言。有流布性而生染著。何以故。坏颠倒故。有染著者名为颠倒。如来已断一切恶见故不染著。以不见不说不染著故。名为正见。是故如来为迦栴延比丘。而作是说。迦栴延。我弟子者不著地定。水火风定。空定识定。无所有定。非有想非无想定。非此世非他世。非日非月。非见非闻。非思非量。非取非得。非觉非观。是名禅定。云何比丘不著地定。比丘于地不作地相。乃至觉观不作觉观相。是则名为不著地定。乃至觉观亦复如是。若有比丘能作如是修集定者。即为诸天释天梵天十方诸佛及大菩萨之所赞叹。南无大士。南无大士。咸作是言。我都不知汝在何定修集何定。若有染著地相地名。当知是人名不修空。若于色中不著名相。是名修空。为流布故宣说地相及以地名。若著色相及以色名名增长相。若坏色相及以色名名放舍相。不增不舍是名中道。修集如是二种相故。是名比丘修集地定乃至觉观。若有比丘修是定者。是名实相。以实相故比丘于法无所言说。以诸法性不可说故。是故比丘无所言说。若一切法无可说者。云何说不可说。若不可说云何得闻。若不说不闻。云何得知一切诸法不可宣说。以可知故说令流布。愚痴之人不知不解世流布故。于诸法中生八种谬。一者性谬。二者分别谬。三者聚谬。四者我谬。五者我所谬。六者爱谬。七者不爱谬。八者非爱非不爱谬。是八谬中初三种谬。乃是一切诸谬根本。著性著名不解流布。从此展转生无量谬。我我所谬名为我见。我见复是诸见根本。是二种谬从憍慢生。是故憍慢诸见根本。后三谬者从三毒生。是八种谬摄取一切诸结烦恼。令诸众生回转三有。云何性谬。若色作色想。乃至重作重想。是名性谬。云何分别谬。若分别色是色非色。是可见是不可见。是有对是无对。是名分别谬。云何聚谬。如于色中见我众生士夫寿命。屋舍四众军旅衣食。莲华车乘树木积聚。如是等中各作一相。是名聚谬。云何名我我所谬。于有漏中取我我所。无量世中常生取著计我我所。是名我我所谬。云何爱谬。于净物中生贪著心。是名爱谬。云何不爱谬。于不净物中生瞋恚心。是名不爱谬。云何非爱非不爱谬。于一切净不净物中生贪恚心。是名非爱非不爱谬。是名八谬。菩萨摩诃萨云何能知是八种谬。应推四事。何等四。一者推名。二者推物。三者推性。四者推分别。云何推名。菩萨摩诃萨唯知名名不见名物。是名推名。云何推物。唯知是物不知余者。是名推物。云何推性。知名流布。是名推性。云何推分别。名不见物物不见名。是名推分别。菩萨摩诃萨何故推名。知名实名是故推名。菩萨谛观。若无色名何由说色。若不说色。云何观色。若不观色。云何而得阿耨多罗三藐三菩提。是故菩萨推求知名菩萨何故推求于物若无物者谁有此名。而此名者非不可说。若不可说。云何得知诸法之性。是故菩萨推求于物。菩萨何故推求于性。菩萨摩诃萨知于色性乃至涅槃性。知色流布乃至涅槃流布。云何名为知于色性。知是色性如镜中像幻化梦影响熟时之焰水中月形。是名推性。菩萨何故推求分别。菩萨摩诃萨若分别名。分别物。分别性。分别法。分别非法。分别有无是色非色可见不可见。是名分别。以分别故得阿耨多罗三藐三菩提。是故菩萨推求分别。菩萨摩诃萨为坏八谬推是四事。菩萨何故坏是八谬。八谬因缘增长邪见。邪见增故烦恼增长。烦恼增长故生死增长。生死增长故十二因缘增长。菩萨若修如是四事断除邪见。邪见断故诸烦恼灭。烦恼灭故生死灭。生死灭故知十二因缘灭。知十二因缘灭故修无上道。修无上道故得阿耨多罗三藐三菩提。得阿耨多罗三藐三菩提故能坏众生如是八谬。能教众生知世流布说真实义。若除众生如是八谬名大涅槃。能得现世大自在故。得大神通故。得大方便故。得大禅定故。得大一切智故求得不退不堕处故。是名大涅槃。得大自在菩萨摩诃萨成就五事。一者心得寂静。二者了知世事及出世事。三者为众生故。处在生死心不愁恼。四者了知如来甚深秘藏。五者菩提之心无能坏者。菩萨何故心得寂静。能破现在众生烦恼故心得寂静。为调众生得佛法故。了知世事及出世事。为令众生得利根故。乐处生死心不愁恼。有令众生破坏疑心。受持读诵了知如来甚深秘义。法说非法能灭佛法污辱佛法。犯说非犯受畜八种不净之物。为摈如是诸恶人故。受持解说如来秘密甚深之义。虽知外道微细书论解其义趣。终不破坏菩提之心。如是五事摄取菩萨菩提之事。亦名五事。亦名五功德。何等名为菩提之事。能自利益调伏众生。受持佛法不破菩萨所修禁戒。菩提之心终不倾动。勤修精进坏邪见等说三乘道。菩萨成就如是五事有三种。谓下中上。具足二种是名为下。具足三种是名为中。若具四种是名为上。</p>
  <h2>菩萨地不可思议品第六</h2>
  <p>云何菩萨摩诃萨不可思议。菩萨摩诃萨得自在三昧。发心已得无量功德。不造作业而获果报。不修圣道而得圣心。是名菩萨不可思议。少作善业得大果报。为菩提故于无量世修诸苦行。菩萨实知无有众生。而能为之勤修苦行。知无作者及无受者。能作受者。是名菩萨不可思议。不可思议有五种。一者六通不可思议。二者法不可思议。三者共生不可思议。四者不共生不可思议。五者共不共不可思议。云何六通。神足天耳天眼他心智宿命智漏尽智。是名六通不可思议。云何法不可思议。法者所谓檀波罗蜜尸波罗蜜羼提波罗蜜毗梨耶波罗蜜禅波罗蜜般若波罗蜜。是名法不可思议。云何神通。神通有二种。一者变。二者化。何等为变。振动出火。光明示现。自转其身。或现去来。现种种色。大众隐显。障他神通。言辞无碍。施他忆念。施众欢乐。放大光明。是名变神通。云何震动。菩萨摩诃萨得自在三昧。能动舍宅聚落村邑城郭国土。从四天下至千世界。二千世界。三千大千世界。百三千大千世界。千三千大千世界。千万三千大千世界。乃至无量无边世界。是名震动。云何出火。身上出火身下出水。身上出水身下出火。或举身出火作种种色。青黄赤白紫黑颇梨是名出火。云何光明。身出光明充遍一舍聚落村邑乃至无量无边三千大千世界。是名光明。云何示现。诸佛菩萨为度众生。示现地狱畜生饿鬼天人杂类乾闼婆阿修罗迦楼罗紧那罗摩睺罗伽。或复示现十方世界无量无边恒河沙等诸佛国土及其佛身诸大菩萨。说诸佛名令诸众生皆悉闻知。是名示现。云何为转。诸佛菩萨得自在三昧。能变地为火变火为水。风亦如是。变色为香变香为色。色香味触变为草木衣食璎珞器物石贝琉璃真珠金银等山。好色作恶恶色作好。是名为转。云何去来。或往梵处。从梵处还。或往阿迦腻吒天上复从彼还。或至东方南西北方四维上下。乃至无量无边世界皆亦如是。远能作近近能作远。能令须弥如小微尘。令小微尘如须弥山。是名去来。云何种种色。能现自身。或作男女大小僮仆树林草木。是名种种色。云何大众隐显自在。能以大众内己身中。而心不怖身无妨碍。是诸大众各不自知来往处所。或时往至婆罗门众现同其像。同色同衣形质修短。与彼无差。音声无别。彼所说者亦能说之。彼不能说亦能说之。能以方便善导其人。示已即灭彼众不知何来何灭人耶天耶。如婆罗门众刹利众大会众长者众。四天王众。三十三天众。夜摩天众。兜率陀天众。化自在天众。他化自在天众。梵众梵师天众。大梵天众。少光天众。无量光天众。净光天众。少善天众。大善天众。无边善天众。无云天众。福生天众。广果天众。无暖天众。无诳天众。善见天众。爱见天众。阿迦腻吒天众。亦复如是。于如是等诸天众中。一时之顷百出百没千出千没千万出千万没。是名大众隐显自在。云何障他神通。菩萨摩诃萨除佛世尊。同行同性同定。后边生菩萨所得神通。胜余内外一切神通。是名障他神通。云何言辞无碍。菩萨摩诃萨说法之时。言辞无尽义味无尽乐说无尽。是名言辞无碍。云何施他忆念。菩萨摩诃萨说法之时。无量众生于无量世。诸所失念悉令还忆。是名施他忆念。云何施他欢乐。菩萨摩诃萨说法之时。能令众生身心安乐坏烦恼障。听者欢乐如第三禅。四大诸患一时消灭。诸恶鬼等不得其便。是名施众欢乐。云何放大光明。菩萨摩诃萨放大光明遍照十方无量世界。至地狱中坏地狱苦。至放逸天教修人法。令得人身来至佛所。请召十方无量菩萨。来集佛所教化众生。是名放大光明。如是等事名变神通。转法性故名变神通。云何化神通物无作物故名为化。若化身若化声。化身者。或似己身或似他身。有根具足不具足者。余如转中。又复化为无量之身。诸佛菩萨为众生故化无量身遍无量界。有佛菩萨现遍化身。或有如幻。或有真实。衣食金银琉璃真珠颇梨珂贝亦复如是。为破众生贫穷困苦。是名化身。化声者。诸佛菩萨化现好声疾声妙声。自说义声。他说义声。无义声。说法声。教化声。以是诸声能坏众生放逸之心。是名化声。佛菩萨声深远如雷。如迦陵频伽声。人所爱乐声。遍满声。思惟声。了了声。易解声。喜闻声。无所著声。无可呵声。无尽声。菩萨摩诃萨如是诸声。若三千大千世界所有天众人众声闻众辟支佛众菩萨众。若近若远悉得闻之。如是声中出种种法利益众生。自化声者。如自说法。为放逸众生故。他化声者。如佛化身为他说法。为放逸众生故。无义声者。如虚空出声。说法声者。为痴众生故。教化声者。为放逸者增长不放逸故。诸佛菩萨如是等化神通之事。展转无量不可称计。如是无量不可称计神通变化为于二事。一者为令众生生于信心趣向佛法故。二者为示贫穷困苦众生无上福田故。云何宿命智。菩萨摩诃萨自知宿世与如是等众生共住共行。自识名字及他名字。知自种姓及他种姓。知自饮食及他饮食。自知苦乐及他苦乐。菩萨自知如是宿世。亦能教他令知宿世。自识乃至无量世事。亦能教他识无量世若粗若细。是名宿命智。以是宿命智势力故。能说本昔菩萨因缘。令诸众生于佛法中现在生信。说诸菩萨本因缘经。阇陀伽经。阿浮陀那经。说业因缘恶业善业。为破众生常见及无常见故。是名菩萨宿命智。云何天眼。菩萨摩诃萨以净天眼过于人眼。见诸众生死此生彼。若好色若恶色若好若丑。明见众生善恶等业善恶果。若老若少若自造作若教他作。若粗若细。若人天色。若三恶道色。乃至无量十方世界无量佛土众生之色。明了无量十方诸佛演说法时。是名天眼通。云何天耳。菩萨摩诃萨所闻音声。若天声若人声。若圣声若非圣声。若粗声若细声。若化声若实声。若远声若近声。天声者。从欲天至阿迦尼吒乃至上方无量世界。诸天音声悉得闻之。是名天声。人声者。所谓十方无量世界。圣声者。谓诸佛菩萨声闻缘觉。为化众生宣说佛法。若赞布施持戒善业破坏恶业。读诵解说书写佛经。是名圣声。非圣声者。所谓妄语两舌恶口无义之言。下至三恶上至欲界。所有诸天十方众生。有如是等四种恶口。是名非圣声。云何粗声。谓大众声。大众生声。地狱声。雷震声。贝声鼓声。是名粗声。细声者。谓窃语声。不了声。陀毗罗国声。粟特声。月支声。大秦声。安息声。真丹声。法(丹本佉)沙声。裸形声。鲜卑声。如是等边地声名为细声。何以故。嫉妒烦恼因缘得故。菩萨成就如是天耳。闻诸众生所出善声赞叹恭敬。教住佛法令生信心。广为分别十二部经菩萨秘藏。若闻恶声即便呵责。说恶业过开对治门。是名天耳通。云何他心智通。菩萨悉知十方世界所有众生。共烦恼心不共烦恼心。烦恼系心及不系心。善愿心恶愿心。疑心无疑心。上心下心。贪恚痴心。欲界心色无色界心。乃至一切畜生众生受苦乐心。无苦无乐心。以一心观一众生心。以一心观无量众生心。是名他心智通。诸佛菩萨他心智通。为知众生利钝根故。为知众生诸种性故。知是众生有善心已。即为演说十二部经及菩萨藏。知恶心已即便呵责说恶业过。是名菩萨他心智通。漏尽智通者。菩萨摩诃萨为断烦恼故修集道。自坏烦恼故修集道。为坏众生诸烦恼故而为说法。为坏有漏憍慢众生。为破非道计道众生故。菩萨摩诃萨虽为众生说尽漏法自不尽漏虽未尽漏不为所污。菩萨摩诃萨漏尽智通不可思议。修漏尽通为化众生坏憍慢故。是名漏尽通。云何为法。檀波罗蜜乃至般若波罗蜜果。是名为法。是六种果凡有四事。一者修集道故。二者庄严菩提故。三者自他利益故。四者得后世大善果故。菩萨行施破坏悭贪。庄严菩提道摄取众生。为菩提道令行布施。欲施施时施已欢喜。是名自利。断除众生饥渴苦恼寒热恐怖。是名利他。舍是身已获大自在饶财尊贵。是名大果。是名菩萨布施四事。菩萨摩诃萨受持禁戒除灭恶戒。庄严菩提道摄取众生。为菩提道令持禁戒。离破戒怖卧安觉安。心无悔恨欢喜悦乐。是名自利。于诸众生无有害心施众生无畏是名利他。持戒故受人天乐得道涅槃。是名大果。是名菩萨持戒四事。菩萨摩诃萨修于忍辱破坏不忍。庄严菩提道摄取众生。为菩提道令修忍辱。若自若他远离怖畏。是名自利利他。以忍因缘无有瞋心。眷属不坏不受苦恼。心无悔恨舍是身已受人天乐得道涅槃。是名大果。是名菩萨忍辱四事。菩萨摩诃萨勤修精进破坏懈怠庄严菩提道摄取众生。为菩提道令修精进。卧安觉安离诸烦恼。增长善法身受安乐是名自利。菩萨精进不恼众生打掷呵骂。是名利他。舍是身已受人天乐。身得大力获菩提道是名大果。是名菩萨精进四事。菩萨修定坏破乱心。庄严菩提道摄取众生。为菩提道令修禅定。现世受乐身心寂静。是名自利。以身心静故不恼众生。是名利他。舍是身已受清净身。安隐快乐得道涅槃。是名大果。是名菩萨禅定四事。菩萨摩诃萨成就智慧破坏无明。庄严菩提道以四摄法摄取众生。为菩提道修行智慧。以知法界故身受安乐。是名自利。能教众生世间之事及出世事。是名利他。能坏烦恼智慧二障。是名大果。是名菩萨智慧四事。共生不可思议者。菩萨摩诃萨非宿命智忆宿世事。为观众生善恶诸业。同受苦者为欲利益。菩萨摩诃萨处兜率天。成就寿命有三事胜。一者寿胜。二者色胜。三者名称胜。初下之时放大光明遍照十方。了了自知始入母胞胎时住时出时。于十方面行七步时。无人扶侍作如是言。我今此身是最后边。诸天鬼神乾闼婆阿修罗迦楼罗紧那罗摩睺罗伽。以诸华香微妙伎乐幡盖供养。三十二相庄严其身无能胜者。以慈善力坏魔兵众。一一支节同那罗延所得大力。童龀之年不学世事而能知之。无师而学自然而得阿耨多罗三藐三菩提。梵天劝请为诸众生转正法轮。正受三昧雷声震动不能令动。诸兽亲附爱如父母。畜生奉食知佛心故。云神降雨洗浴其身。树随曲枝荫翳其躯。既成道已六年之中。魔常伺求不得其短。常在禅定成就念心。善能了知觉观起灭。是名菩萨共生不可思议。不共生者为欲利益一切众生。如彼狂人缘见如来还得本心。盲者得眼。倒产得顺。聋者得听。贪瞋痴者悉得除灭。是名不共生不可思议。又共生者。如来所行不可思议。常右胁卧如师子王。若草若叶无有动乱。随蓝猛风不动衣服。发足行步如师子王白鹅王等。若欲行时先发右足。所行之处高下皆平。食无完过遗粒在口。是名共生不可思议。如来世尊。入涅槃时。大地震动。放大光明遍十方界。一切悉闻伎乐之音。是名共生不可思议。云何名为共。声闻缘觉不共。声闻缘觉不共有三。一者细。二者行。三者界。如来悉知一切众生无量烦恼无量对治。是名为细。行者名为六通六波罗蜜法性自生不可思议。是名为行。界者一切世间无碍智慧。是名为界。是名不共不可思议。声闻神通齐二千世界。缘觉神通齐三千大千世界。诸佛菩萨通达无量无边世界。是名不共。共者除上三事余一切法。是名为共。是故声闻辟支佛等。尚不得与佛菩萨共。况凡夫人天外道邪见。菩萨摩诃萨六波罗蜜法性共生不共生。声闻缘觉共法不共法。是名不可思议。</p>
</body></html>