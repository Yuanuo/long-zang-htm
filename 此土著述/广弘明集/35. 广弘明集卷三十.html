<!DOCTYPE html>
<html>
<head>
  <meta charset="utf-8"/>
  <meta name="author" content="道宣/唐"/>
  <meta name="library" content="龙藏"/>
  <meta name="catalog" content="龙藏/此土著述"/>
  <title>广弘明集卷三十</title>
</head>
<body>
  <h1 class="head">广弘明集卷三十</h1>
  <h2>统归篇第十</h2>
  <p>大唐西明寺沙门释道宣撰</p>
  <p>晋沙门支道林赞佛诗(八首) 晋沙门支遁咏怀大德禅思山居诗(十首) 晋沙门释慧远念佛三昧诗序(并佛菩萨赞) 晋王齐之念佛三昧诗 齐王元长法乐哥词(十二章) 梁武述三教诗 梁昭明开善寺法会诗 梁简文望同泰寺浮图诗(并和五首) 简文咏五阴识文 梁刘孝绰百论舍罪福诗 梁简文蒙华林园戒诗 梁昭明讲讫赋三十韵诗 梁简文预忏直疏诗(并和) 梁简文出兴业寺讲诗 梁元帝和五明集诗 梁昭明钟山解讲诸人和诗 梁皇太子八关夜述游四城门诗(并和) 梁简文游光宅寺诗 梁简文被幽述志诗(四首) 梁沉隐侯临终遗上表 宋谢灵运临终诗 陈沙门释智恺临终诗 陈何处士游山寺并杂诗(四首) 陈姚察游明庆寺怅然怀古 陈尚书令江总游摄山寺诗(并序和十首) 陈江令游武窟山寺诗(并和) 北齐卢思道从驾大慈照寺诗(并序) 陈张君祖杂诗(三首并赞和) 周沙门释亡名五苦诗(六首) 隋炀帝游方山灵岩寺诗(并和) 隋炀帝升楼望春灯诗(并和) 隋著作王胄述净名诗 隋薛道衡入凤林寺诗(唐文帝暮冬过寺一首) 唐文帝游并州大兴国寺(二首诗) 今上游京师大慈恩寺(并和诗) 唐常州宣法师咏高僧 唐宣法师游东山寻殊昙二法师。</p>
  <h2>四月八日赞佛诗。</h2>
  <h2>东晋沃洲山沙门支道林</h2>
  <p>三春迭云谢。首夏含朱明。祥祥令日泰。朗朗玄夕清。菩萨彩灵和。眇然因化生。四王应期来。矫掌承王形。飞天鼓弱罗。腾擢散芝英。缘澜颓龙首。漂蕊翳流冷。芙蕖育绅葩。倾柯献朝荣。芳津雾四境。甘露凝玉瓶。珍祥盈四八。玄黄曜紫庭。感隆非情想。恬怕无所营。玄根民灵府。神条秀形名。圆光朗东旦。金姿艳春精。含和总八音。吐纳流芳馨。迹随因儨浪。心与太虚冥。六度启穷俗。八解濯世缨。慧泽融无外。空同妄化情。</p>
  <h2>咏八日诗三首。</h2>
  <p>大块挥冥枢。昭昭两仪映。万品诞游华。澄清凝玄圣。释迦乘灵会。圆神秀机正。交养卫恬和。灵知溜性命。动为务下尸。寂为无中镜。</p>
  <p>真人播神化。流渟良有因。龙潜兜术邑。漂景阎浮滨。伫驾三春谢。飞辔朱明旬。八维披重霭。九霄落芳津。玄只献万舞。般遮奏伶伦。淳白凝神宇。兰泉涣色身。投步三才泰。扬声五道泯。不为故为贵。忘奇故奇神。</p>
  <p>缅哉玄古思。想托因事生。相与图灵器。像也像彼形。黄裳罗帕质。元服拖绯青。神为恭者惠。迹为动者行。虚堂陈乐饵。蔚然起奇荣。疑似垂巇微。我谅作者情。于焉遗所尚。萧心凝太清。</p>
  <h2>五月长斋诗。</h2>
  <p>炎精育仲气。朱离吐凝阳。广莫潜源变。凯风乘和翔。令月肇清斋。德泽润无疆。四部钦嘉期。洁己升虚堂。静晏和春晖。夕惕厉秋霜。萧条咏林泽。恬愉味城傍。逸容研冲颐。彩彩运宫商。匠者握神标。乘风吹玄芳。渊汪道行深。婉婉化理长。亹亹维摩灵。德音畅游方。罩牢妙倾玄。绝致由近臧。略略微容简。八言振道纲。掇烦练陈句。临危折婉章。浩若惊飙散。冏若挥夜光。寓言岂所托。意得筌自丧。沾濡妙习融。靡靡轻尘亡。萧索情牖颓。寥朗神轩张。谁谓冥津遐。一悟可以抗。愿为海游师。棹柁入沧浪。腾波渗漂客。玄归会道场。</p>
  <h2>八关斋诗序。</h2>
  <p>间与何骠骑期当为合八关斋。以十月二十二日。集同意者。在吴县土山墓下。三日清晨为斋。始道士白衣凡二十四人。清和肃穆莫不静畅。至四日朝。众贤各去。余既乐野室之寂。又有掘药之怀。遂便独住。于是乃挥手送归。有望路之想。静拱虚房。悟外身之真。登山采集岩水之娱。遂援笔染翰。以尉二三之情。</p>
  <h2>八关斋诗三首。</h2>
  <p>建意营法斋。里仁揳明畴。相与期良晨。沐浴造闲丘。穆穆升堂贤。皎皎清心修。窈窕八关客。无楗自绸缪。寂默五习真。亹亹粝心柔。法鼓进三劝。激切清训流。凄怆愿弘济。阖堂皆同舟。明明玄表圣。应此童蒙求。存诚夹室里。三界赞清休。嘉祥归宰相。蔼若庆云浮。</p>
  <p>三悔启前朝。双忏暨中夕。鸣禽戒朗旦。备礼寝玄役。萧索庭宾离。飘飖随风适。踟蹰岐路嵎。挥手谢中析。轻轩驰中田。习习陵电击。息心投佯步。零零振金策。引领望征人。怅恨孤思积。咄矣形非我。外物固已寂。吟咏归虚房。守真玩幽赜。虽非一往游。且以闲自释。</p>
  <p>靖壹潜蓬庐。愔愔咏初九。广漠排林筱。流飙洒隙牖。从容遐想逸。采药登崇阜崎岖升千寻。萧条临万亩。望山乐荣松。瞻泽哀素柳。解带长陵岐。婆娑清川右。冷风解烦怀。寒泉濯温手。寥寥神气畅。钦若磐春薮。达度冥三才。恍惚丧神偶。游观同隐丘。愧无连化肘。</p>
  <h2>咏怀诗五首。</h2>
  <p>傲兀乘尸素。日往复月旋。弱丧困风波。流浪逐物迁。中路高韵溢。窈窕钦重玄。重玄在何许。采真游理间。苟简为我养。逍遥使我闲。寥亮心神莹。含虚映自然。亹亹沈情去。彩彩冲怀鲜。踟蹰观象物。未始见牛全。毛鳞有所贵。所贵在忘筌。</p>
  <p>端坐邻孤景。眇罔玄思劬。偃蹇牧神辔。领略综名书。涉老哈双玄。披庄玩太初。咏发清风集。触思皆恬愉。俯欣质文蔚。仰悲二匠徂。萧萧柱下迥。寂寂蒙邑虚。廓矣千载事。消液归空无。无矣复何伤。万殊归一涂。道会贵冥想。罔象掇玄珠。怅怏浊水澄。几忘映清渠。反鉴归澄漠。容与含道符。心与理理密。形与物物疏。萧索人事去。独与神明居。</p>
  <p>曦阳熙春圃。悠缅叹时往。感物思所托。萧条逸韵上。尚想天台峻。仿佛岩[石*皆]仰。冷风洒兰林。管籁奏清响。霄崖育灵蔼。神疏含润长。丹沙映翠濑。芳芝曜五爽。苕苕重岫深。寥寥石室朗。中有寻化士。外身解世网。抱朴镇有心。挥玄拂无想。隗隗形崖颓。冏冏神宇敞。宛转无造化。缥瞥邻人象。愿投若人踪。高步振策杖。</p>
  <p>闲邪托静室。寂寥虚且真。逸想流岩阿。曚晒望幽人。慨矣玄风湿。皎皎离染沌。时无问道睡。行歌将何因。灵溪无惊浪。四岳无埃尘。余将游其嵎。解驾掇飞轮。芳泉代甘醴。山果兼时珍。修林畅轻迹。石宇庇微身。崇虚习本照。损无归昔神。暧暧烦情故。零零仲气新。近非域中客。远非世外臣。惔怕为无为。孤哉自有邻。坤基葩简秀。乾光流易颖。神理速不疾。道会无陵逞。超超介石人。握玄揽机领。余生一何散。分不咨天挺。沈无冥到韵。变不扬蔚炳。冉冉年往逡。悠悠化期永。翘首希玄津。想登故未正。生涂虽十三。日已造死境。愿得无身理。道高冲默靖。</p>
  <h2>述怀诗二首。</h2>
  <p>翔鸾鸣昆崿。逸志腾冥虚。惚恍回灵翰。色肩栖南嵎。濯足亏流澜。采练衔神疏。高吟漱芳醴。颉颃登神梧。萧萧椅明翩。眇眇育清躯。长想玄运夷。倾首俟灵符。河清诚可期。戢翼令人劬。</p>
  <p>总角敦大道。弱冠弄双玄。逡巡释长罗。高步寻帝先。妙损阶玄老。忘怀浪濠川。达观无不可。吹累皆自然。穷理憎灵薪。昭昭神火传。熙怡安冲漠。优游乐静闲。膏腴无爽味。婉娈非雅弦。恢心委形度。亹亹随化迁。</p>
  <h2>咏大德诗。</h2>
  <p>遐想存玄哉。冲风一何敞。品物缉荣熙。生涂连惚恍。既丧大澄真。物诱则智荡。昔闻庖丁子。挥戈任神往。苟能嗣冲音。摄生犹指掌。乘彼来物间。投此默照朗。迈度推卷舒。忘怀附罔象。交乐盈胸衿。神会流俯仰。大同罗万殊。蔚若充甸网。寄旅海躯乡委。化同天壤。</p>
  <h2>咏禅思道人。</h2>
  <p>孙长乐。作道士坐禅之像。并而赞之。可谓因俯对以寄诚心。求参焉于衡轭。图岩林之绝势。想伊人之在兹。余精其制作。美其嘉文。不能默已。聊著诗一首。以继于左。其辞曰。</p>
  <p>云岑竦太荒。落落英峊布。回壑伫兰泉。秀岭攒嘉树。蔚荟微游[狂-王+禽]。峥嵘绝蹊路。中有冲希子。端坐摹太素。自强敏天行。弱志欲无去。玉质陵风霜。凄凄厉清趣。指心契寒松。绸缪谅岁暮。会衷两息间。绵绵进禅务。投一灭官知。摄二由神遇。承蜩累危丸。累十亦凝注。悬心无气地。妙研革粗虑。冥怀夷震惊。怕然肆幽度。曾筌攀六净。空同泯七住。逝虚乘有来。永为有待驭。</p>
  <h2>咏山居。</h2>
  <p>五岳磐神基。四渎涌荡津。动求目方智。默守标静仁。苟不宴出处。托好有常因。寻元存终古。洞往想逸民。玉洁其岩下。金声漱沂滨。卷华藏纷雾。振褐拂埃尘。迹从道蠖屈。道与腾龙伸。峻无单豹伐。分非首阳真。长啸归林岭。萧条任陶均。</p>
  <h2>念佛三昧诗集序。</h2>
  <h2>晋庐山释慧远</h2>
  <p>序曰。夫称三昧者何。专思寂想之谓也。思专则志一不分。想寂则气虚神朗。气虚则智恬其照。神朗则无幽不彻。斯二乃是自然之玄符。会一而致用也。是故靖恭闲守。而感物通灵。御心惟正。动必入微。此假修以凝神。积功以移性。犹或若夫尸居坐忘冥怀至极智落宇宙而闇蹈大方者哉。请言其始。菩萨初登道位。甫窥玄门。体寂无为而无弗为。及其神变也。则令修短革常度。巨细互相围。三光回景以移照。天地卷舒而入怀矣。又诸三昧。其名甚众。功高易进念佛为先。何者穷玄极寂尊号如来。体神合变应不以方。故令入斯定者。昧然忘知。即所缘以成鉴。明则内照交映而万像生焉。非耳目之所至。而闻见行焉。于是睹夫渊凝虚镜之体。则悟灵根湛一清明自然。察夫玄音之叩心听。则尘累每消滞情融朗。非天下之至妙。孰能与于此哉。以兹而观。一觌之感。乃发久习之流覆。割昏俗之重迷。若以匹夫众定之所缘。固不得语其优劣。居可知也。是以奉法诸贤咸思一揆之契。感寸阴之颓影。惧来储之未积。于是洗心法堂整襟清向。夜分忘寝夙宵惟勤。庶夫贞诣之功。以通三乘之志。临津济。与九缘同往。仰援超步拔茅之兴。俯引弱进。垂策其后。以此览。众篇之挥翰。岂徒文咏而已哉。</p>
  <h2>念佛三昧四言。</h2>
  <h2>琅琊王齐之</h2>
  <p>妙用在幽。涉有览无。神由昧彻。识以照粗。积微自引。因功本虚。泯彼三观。亡此豪余(其一)空汉河始。理玄通微。融然忘适。乃廓灵晖。心悠缅域。得不践机。用之以冲。会之以希(其二)神资天凝。圆映朝云。与化而感与物斯群。应不以方。受者自分。寂尔渊镜。金水尘纷(其三)慨自一生。夙之慧识。托崇渊人。庶藉冥力。思转豪功。在深在测。至哉之念。注心西极。</p>
  <h2>萨陀波伦赞(因画波若台随。变立赞等)</h2>
  <p>密哉达人。功玄曩叶。龙潜九泽。文明未接。运通其会。神疏其辙。感梦魂交。启兹圣哲。</p>
  <h2>萨陀波伦入山求法赞。</h2>
  <p>激响穷山。愤发幽诚。流音在耳。欣跃晨征。奉命宵游。百虑同冥。叩心在誓。化乃降灵。</p>
  <h2>萨陀波伦始悟欲供养大师赞。</h2>
  <p>归涂将启。灵关再辟。神功难图。待损而益。信道忘形。欢不期适。非伊哲人。孰探玄策。</p>
  <h2>昙无竭菩萨赞。</h2>
  <p>亹亹渊匠。道玄数尽。譬彼大壑。百川俱引。涯不俟津。涂无旋轸。三流开源。于焉同泯。</p>
  <h2>诸佛赞(因常啼念佛为现像灵)</h2>
  <p>妙哉正觉。体神以无。动不际有。静不邻虚。化而非变。象而非摹。映彼真性。镜此群粗。</p>
  <h2>法乐辞十二章。</h2>
  <h2>齐王元长</h2>
  <p>天长命自短。世促道悠悠。禅衢阔远驾。爱海乱轻舟。累尘曾未极。心树岂能筹。情埃何用洗。正水有清流。</p>
  <p>右歌本起。</p>
  <p>百神肃以虔。三灵晨且越。恒曜揜芳霄。薰风动兰月。丹荣藻玉墀。翠羽文朱阙。皓毳非虚来。交轮岂徒发。</p>
  <p>右歌灵瑞。</p>
  <p>韶年春已仲。明星夜未央。千祀钟休历。万国命嘉祥。金容涵夕景。翠鬓佩晨光。表尘维净觉。泛俗乃轮皇。</p>
  <p>右歌下生。</p>
  <p>袭气变离宫。重柝警层殿。曼响感心神。修容展欢宴。生老终以萦。病死行当荐。方为净国游。岂结危城恋。</p>
  <p>右歌在宫。</p>
  <p>春枝多病夭。秋叶少欣荣。心骸终委灭。亲爱暂时生。长风吹北垄。迅景急东瀛。知三既情畅。得一乃身贞。</p>
  <p>右歌四游。</p>
  <p>飞策辞国门。端仪偃郊树。慈爱徒相思。中闺空怨慕。风隶乖往涂。骏足独归路。举袂谢时人。得道且还去。</p>
  <p>右歌出国。</p>
  <p>明心弘十力。寂虑通四禅。青禽承逸轨。文骊镜重川。鹫岩标远胜。鹿野究清玄。不有希世宝。何以导蒙泉。</p>
  <p>右歌得道。</p>
  <p>亭亭霄月流。朏朏晨霜结。川上不徘徊。条间函渝灭。灵智湛常然。俯应有盈缺。感运复来仪。且厌人间绁。</p>
  <p>右歌双树。</p>
  <p>春山玉所府。檀林芳所栖。引火归炎燧。挹水自清堤。庵园无异辙。只馆有同跻。比肩非今古。接武岂燕齐。</p>
  <p>右歌贤众。</p>
  <p>昔余轻岁月。兹也重光阴。闺中屏铅黛。阙下挂缨簪。禅悦兼芳旨。法喜忘清琴。一异非能辨。宠辱谁为心。</p>
  <p>右歌学徒。</p>
  <p>峻宇临层穹。苕苕疏远风。腾芳清汉里。响梵高云中。金华纷苒若。琼树郁青葱。贞心延净境。邃业嗣天宫。</p>
  <p>右歌供具。</p>
  <p>影响未尝隔。晦明殊复亲。弘慈迫已远。睿后扇高尘。区中禔景福。宇外沐深仁。万祀流国祚。亿兆庆唐民。</p>
  <p>右歌福应。</p>
  <h2>栖玄寺听讲毕游邸园共七韵应司徒教。</h2>
  <h2>齐王融</h2>
  <p>道胜业兹远。心闲地能隙。桂燎郁初裁。兰墀坦将辟。虚檐对长屿。高轩临广液。芳草列成行。嘉树纷如积。流风转还。</p>
  <p>迳清烟泛乔石。日泊山照红。松映水华碧。畅哉人外赏。迟迟春将夕。</p>
  <h2>述三教诗。</h2>
  <h2>梁武帝</h2>
  <p>少时学周孔。弱冠穷六经。孝义连方册。仁恕满丹青。践言贵去伐。为善在好生。中复观道书。有名与无名。妙术镂金版。真言隐上清。密行遗阴德。显证在长龄。晚年开释卷。犹月映众星。苦集始觉知。因果方昭明。不毁惟平等。至理归无生。分别根难一。执著性易惊。穷源无二圣。测善非三英。大椿径亿尺。小草裁云萌。大云降大雨。随分各受荣。心相起异解。报应有殊形。差别岂作意。深浅固物情。</p>
  <h2>梁昭明太子开善寺法会。</h2>
  <p>栖乌犹未翔。命驾出山庄。诘屈登马岭。回互入羊肠。稍看原蔼蔼。渐见岫苍苍。落星埋远树。新雾起朝阳。阴池宿早雁。寒风催夜霜。兹地信闲寂。清旷惟道场。玉树琉璃水。羽帐郁金床。紫柱珊瑚地。神幢明月珰。牵萝下石蹬。攀桂陟松梁。涧斜日欲隐。烟生楼半藏。千祀终何迈。百代归我皇。神功照不极。睿镜湛无方。法轮明暗室。慧海度慈航。尘根久未洗。希沾垂露光。</p>
  <h2>简文望同泰寺浮图(并和)</h2>
  <p>遥看官佛图。带璧复垂珠。烛银踰汉女。宝铎迈昆吾。日起光芒散。风吟宫征殊。露落盘恒满。桐生凤引雏。飞幡杂晚虹(音缝)。画鸟狎晨凫。梵世陵空下。应真蔽景趋。帝马咸千辔。天衣尽六铢。意乐开长表。多宝现全躯。能令苦海渡。复使慢山踰。愿能同四忍。长当出九居。</p>
  <h2>王训奉和。</h2>
  <p>副君坐飞观。城傍属大林。王门虽八达。露塔复千寻。重栌出汉表。曾栱冒云心。昆山雕润玉。丽水莹明金。悬盘同露掌。插凤似飞禽。月落檐西暗。日去柱东侵。反流开睿属。搦翰动神衿。愿托牢舟友。长免爱河深。</p>
  <h2>王台卿奉和。</h2>
  <p>朝光正晃朗。踊塔标千丈。仪凤异灵乌。金盘代仙掌。积栱承雕桷。高檐挂珠网。宝地若池沙。风铃如积响。刻削生千变。丹青图万象。烟霞时出没。神仙乍来往。晨雾半层生。飞幡接云上。游霓不敢息。翔鹍讵能仰。赞善资哲人。流咏归明两。愿假舟航末。彼岸谁云广。</p>
  <h2>庾信奉和。</h2>
  <p>[这-言+苕][这-言+苕]陵太清。照殿比东京。长影临双阙。高层出九城。栱积行云碍。幡摇度鸟惊。凤飞如始泊。莲合似初生。轮重对月满。铎韵拟鸾声。画水流泉注。图云色半轻。露晚盘犹滴。珠朝火更明。虽连博望苑。还接银沙城。天香下桂殿。仙梵入伊笙。庶闻八解乐。方遣六尘情。</p>
  <h2>简文夜望浮图上相轮。</h2>
  <p>光中辨垂凤。雾里见飞鸾。定用方诸水。持添承露盘。</p>
  <h2>简文赋咏五阴识支。</h2>
  <p>浇淳混神因。因形复依色。欲浪逐情飘。爱网随心织。铸金虽改状。斩筹方未极。鸽观既无辨。猿攀此焉息。</p>
  <h2>刘绰赋咏百论舍罪福。</h2>
  <p>寻因途乃异。及舍趣犹并。苦极降归乐。乐极苦还生。岂非轮转爱。皆录封著情。一一知心相。渴乐法流清。</p>
  <h2>简文蒙华林戒。</h2>
  <p>庸夫耽世乐。俗士重虚名。三空既难了。八风恒易倾。伊余久齐物。本自一枯荣。弱龄爱箕颖。由来重伯成。非为乐肥遁。特是厌逢迎。执圭守蕃国。主器作元贞。昔日书银字。久自恧宗英。斯焉佩金玺。何由广德声。居高常虑缺。持满每忧盈。兹言信非矫。丹心良可明。舟航奉睿训。接引降皇情。心灯朗暗室。牢舟出爱瀛。是节高秋晚。[浣-二]寥天气清。交门光景丽。祈年云雾生。红蕖间青琐。紫露湿丹楹。叶疏行迳出。泉溜绕山鸣。绿衿依浦戍。绛颡拂林征。庶蒙八解盖。方使六尘轻。脱闻时可去。非吝舍重城。</p>
  <h2>简文蒙预忏直疏并和五首。</h2>
  <p>皇情矜幻俗。圣德愍重昏。制书开摄受。丝纶广慧门。时英满君国。法侣盛天园。俱销五道缚。共荡四生怨。三修祛爱马。六念静心猿。庭深林彩艳。地寂鸟声喧。上风吹法鼓。垂铃鸣画轩。新梅含未发。落桂聚还翻。早烟藏石蹬。寒潮浸水门。一朝蒙善诱。方愿遣笼樊。</p>
  <h2>梁武帝和。</h2>
  <p>玉泉漏向尽。金门光未成云云。</p>
  <h2>王筠应诏并序。</h2>
  <p>奉和皇太子忏悔诗。仍上皇宸。极圣旨即疏降。同所用十韵。私心庆跃得未曾有。捃采余韵更题鄙拙。</p>
  <p>一圣智比明。帝德光四海。荷负诚攸属。度脱实斯在。忏说齐蒙愚。推心屏欺绐。名僧引定慧。朝缨列元凯。还迷依善导。反心由真宰。和铃混吹音。胜幡萦雪彩。早蒲欲抽叶。新篁向舒[竺-二+怠]。翘勤谅恳到。归诚信兼倍。睿艳似烟霞。阑干若珠琲。善诱虽欲继舍豪愧文彩。</p>
  <h2>昭明太子讲席将讫赋三十韵依次用。</h2>
  <p>法苑称嘉柰。兹园美修竹。灵觉相招影。神仙共栖宿。慧义比瑶琼。薰染犹兰菊。理玄方十算。功深似九筑。华水警银舟。方衢列金轴。微言绝已久。烦劳多累蓄。因兹阐慧云。欲使心尘伏。八水润燋芽。三明启群目。宝铎旦参差。名香晚芬郁。暂舍六龙敬。微祛二鼠蹙。意树发空花。心莲吐轻馥。喻斯沧海变。譬彼庵罗熟。妙智方缛锦。深辞同雾縠。善学同梵爪。真言异锢腹。逶迤合盖城。葳蕤布金郁。珠华荫八溪。玉流通九谷。青禽乍下上。云雁飞翻覆。高谈属胜时。寡闻终自恧。日丽鸳鸯瓦。风度蜘蛛屋。落蘤散远香。霏云卷遥族。旷济同象园。中乘如伫独。后焰难坚明。初心易惊缩。应当离华水。无令乖漆木。投岩不足贵。棘林安可宿。器月希留影。心灰庶方扑。视爱同采蜂。游善如原菽。八邑仙人山。四宝神龙澳。药树永繁稠。禅枝讵雕摵。以兹悦闻道。庶此优驰逐。欲追露宝车。脱屣亲推毂。</p>
  <h2>简文旦出兴业寺讲。</h2>
  <p>沐芳肃朝带。驾言只净宫。羽旗承去影。铙吹杂还风。吴戈夏服箭。骥马绿沈弓。水照柳初碧。烟含桃半红。由来六尘缚。宿昔五缠蒙。见鹤徒知谬。察象理难同。方知恧四辩。奚用语三空。</p>
  <h2>梁元帝和刘尚书侍五明集。</h2>
  <p>帝德洽区宇。垂衣彰太平。黄唐惭懋实。子姒恧嘉声。治定陈五礼。功成奏六英。汲引留宸鉴。舟航动睿情。诸王惟一法。无生信不生。因因从此见。果果自斯明。元良仰副后。含一震鸿名。归藏踰启筮。鲁史冠春卿。日宫佳气满。月殿善风清。绮钱敝西观。缇幔卷南荣。金门练朝鼓。玉壶休夜更。宫槐留晓合。城乌侵曙鸣。露光枝上动。霞影水中轻。虚薄今何事。徒知恋法城。</p>
  <h2>昭明太子钟山解讲(并和)</h2>
  <h2>陆倕和</h2>
  <p>终南邻汉阙。高掌跨周京。复此亏天岭。穹隆距帝城。当衢启珠馆。临下构山。楹南望穷淮溆。北眺尽沧溟。步担时中宿。飞阶或上征。网户图云气。龛室画仙灵。副君怜世网。广命萃人英。道筵终后说。銮辔出郊垌。云峰响流吹。松野映风旌。睿心嘉杜若。神藻茂琳琼。多谢先成敏。空颁后乘荣。</p>
  <h2>萧子显奉和。</h2>
  <p>嵩岳基旧字。盘岭跨南京。睿心重禅室。游驾陟曾城。金辂徐既动。龙骖跃且鸣。涂方后尘合。地迥前笳清。逦迤因台榭。参差憩羽旌。高随阆风极。势与元天并。气歇连松远。云升秋野平。徘徊临井邑。表里见淮瀛。折果尊常住。渴慧在无生。暂留石山轨。欲知芳杜情。鞠躬荷嘉庆。瞻道闻颂声。</p>
  <h2>刘孝绰和。</h2>
  <p>御鹤翔伊水。策马出王田。我后游只鹫。比事实光前。翠盖承朝景。珠旗曳晓烟。楼帐荣岩谷。缇组曜林阡。况在登临地。复及秋风年。乔柯变夏叶。幽涧洁凉泉。停銮对宝坐。辩论悦人天。淹尘资海滴。昭暗仰灯然。法朋一已散。笳剑俨将旋。邂逅逢优渥。托乘侣才贤。摛辞虽并命。遗恨独终篇。</p>
  <h2>刘孝仪奉和。</h2>
  <p>韶乐临东序。时驾出西园。虽穷礼游盛。终为尘俗喧。岂如弘七觉。扬銮启四门。夜气清箫管。晓阵烁郊原。山风乱彩眊。初景丽文辕。林开俞骑骋。迳曲羽旄屯。烟壁浮青翠。石濑响飞奔。回情下重阁。降道放真源。谈空匹泉涌。缀藻迈弦繁。轻生逢过误。并作辇龙鹓。顾己同偏爵。何用挹衢樽。</p>
  <h2>八关斋夜赋四城门更作四首(梁皇太子同作)</h2>
  <h2>庾集五第一赋韵东城门病。</h2>
  <p>伏枕爱危光。痾缠生易折。无因雪岸草。虑反邙山穴(徐防)</p>
  <p>消渴腠肠腑。疼蹇婴枝节。如何促龄内。忧苦无暂缺(孔焘)</p>
  <h2>南城门老。</h2>
  <p>虚蕉诚易犯。危藤复将啮。一随柯已微。当年信长诀(诸葛嵦)</p>
  <p>已同白驹去。复类红花热。妍容一旦罢。孤灯行自设(君)</p>
  <h2>西城门死。</h2>
  <p>缓心虽已殊。灭景宁优劣。一随业风尽。终归虚妄设(王卿)</p>
  <p>五阴诚为假。六趣宁有截。零落竟同归。忧思空相结(李镜远)</p>
  <h2>北城门沙门。</h2>
  <p>俗幻生影空。忧绕心尘噎。于兹排四缠。去矣求三涅(殿下)</p>
  <p>下学背流心。方从窈冥别。已悲境相空。复作泡云灭(中庶府君)</p>
  <h2>第二赋韵东城门病。</h2>
  <p>空痾诚易愈。有病故难痊。徒知饵五色。终当悲九泉(王台卿)</p>
  <p>已无雪山草。沈痗竟谁怜。复悲沦苦海。何由果净天(诸葛嵦)</p>
  <h2>南城门老。</h2>
  <p>昔类红莲草。自玩渌池边。今如白花树。还悲明镜前(殿下)</p>
  <p>壮心欲何在。余日乃西迁。清尊不复乐。蓬鬓岂还妍(徐防)</p>
  <h2>西城门死。</h2>
  <p>高堂信逆旅。坏业理常牵。玉匣方委榇。金台不复延(中庶府君)</p>
  <p>挽声随迳远。萝影带松悬。讵能留十念。唯应逐四缘(君)</p>
  <h2>北城门沙门。</h2>
  <p>经行林树下。求道志能坚。既有神通力。振锡远乘烟(李镜远)</p>
  <p>一登四弘誓。至道莫能先。不贪旷劫寿。无论延促年(孔寿)</p>
  <h2>第三东城门病。</h2>
  <p>缠痾缅百年。自伤无五福。长萦画箧蛇。不值仙人鹿(殿下)</p>
  <p>习染迷画瓶。卧起求栖宿。罗襦岂再欢。临岐方土木(中庶府君)</p>
  <h2>南城门老。</h2>
  <p>少年爱纨绮。衰暮惭罗縠。徒伤岁冉冉。陈诗非郁郁(王台卿)</p>
  <p>鹤发辞轩冕。鲐背烹葵菽。松柏稍相依。欢爱几时睦(镜远)</p>
  <h2>西城门死。</h2>
  <p>追念平生时。遨游上苑囿。一没松柏下。春光徒倏昱(孔焘)</p>
  <p>结根素因假。枝叶缘骨肉。自应蝼蚁驱。值此风刀逐(诸葛嵦)</p>
  <h2>北城门沙门。</h2>
  <p>俗玺厌缠丝。因田抽善谷。长披忍辱铠。去此纤罗服(徐防)</p>
  <p>愿引三涂众。俱令十使伏。珠月犹沈首。金錍未挑目(君)</p>
  <h2>第四东城门病。</h2>
  <p>紫纨未可得。漳滨徒再离。一逢犬马病。贲育罢驱驰(李镜远)</p>
  <p>已无九转术。复阙万金奇。不看授盐掌。唯梦莲花池(君)</p>
  <h2>南城门老。</h2>
  <p>盛年歌吹日。顾步惜容仪。一朝衰朽至。星星白发垂(孔焘)</p>
  <p>已伤万事尽。复念九门枝。乘轩意何在。独镜坐如斯(中庶府君)</p>
  <h2>西城门死。</h2>
  <p>一息于今罢。平生讵可规。天长晓露促。千龄谁复知(殿下)</p>
  <p>华堂一相舍。松帐杳难窥。万祀藏珠应。千年罢玉羁(徐防)</p>
  <h2>北城门沙门。</h2>
  <p>深心不可染。正道亦难欹。方除五欲累。长辞三雅卮(王少卿)</p>
  <p>依空虑难静。习善路犹弥。没身竟靡托。单盂讵待赀(诸葛嵦)</p>
  <h2>正月八日然灯　应令。</h2>
  <p>藕树交无极。华云衣数重。织竹能为象。缚荻巧成龙。落灰然蕊盛。垂油湿画峰。天宫傥若见。灯王愿可逢。</p>
  <h2>简文游光宅　应令。</h2>
  <p>陪游入旧丰。云气郁青葱。紫陌垂清柳。轻槐拂惠风。八泉光绮树。四柱暧临空。翠网随烟碧。丹华共日红。方欣大云溥。慈波流净宫。</p>
  <p>梁简文于幽絷中。援笔自序云。</p>
  <p>有梁正士简陵萧纲。立身行己。终始若一。风雨如晦。鸡鸣不已。非欺暗室。岂况三光。数至于此。命也如何。</p>
  <h2>又为连珠三首。</h2>
  <p>一曰。吾闻有古富而今贫。可称多而赈寡。是以度索楼下独有衰神。松柏桥南空余白社。</p>
  <p>二曰。吾闻言可覆也。仁能育物。是以欲轻其死。有德必昌。兵践于义。无思不服。</p>
  <p>三曰。吾闻道行则五福俱泰。运闭则六极所钟。是以麟出而悲。岂唯孔子。途穷则恸。宁止嗣宗。</p>
  <h2>又为诗曰。</h2>
  <p>恍忽烟霞散。飕飂松柏阴。幽山白杨古。野路黄尘深。终无千月命。安用九丹金。阙里长芜没。苍天空照心。</p>
  <p>十月弑于永福省。年四十九崩。崩时太清五年也。</p>
  <h2>宋谢灵运临终诗。</h2>
  <p>龚胜无遗生。季业有穷尽。嵇叟理既迫。霍子命亦殒。凄凄后霜柏。纳纳冲风菌。邂逅竟既时。修短非所愍。恨我君子志。不得岩上泯。送心正觉前。斯痛久已忍。唯愿乘来生。怨亲同心朕。</p>
  <h2>沉隐侯临终表。</h2>
  <p>臣约言。臣抱疾弥留。迄今即化。形神欲离月已十数。穷楚极毒无言以喻。平日健时不言若此。举刀坐剑比此为轻。仰惟深入法门。厉兹苦节。内矜外恕。寔本人情。伏愿圣心重加推广。微臣临涂无复遗恨。虽渐也善。庶等鸣哀。谨启。</p>
  <h2>陈沙门释智恺临终诗。</h2>
  <p>千月本难满。三时理易倾。石火无恒焰。电光宁久明。遗文空满笥。徒然昧后生。泉路方幽噎。寒陇向凄清。一随朝露尽。惟有夜松声。</p>
  <h2>陈江总入摄山栖霞寺一首(并序)</h2>
  <p>五言壬寅年十月十八日。入摄山栖霞寺。登崖极峭颇畅怀抱。至德元年癸卯十月二十六日。又再游此寺。布法师施菩萨戒。甲辰年十月二十五日。奉送金像。还山限以时务。不得恣情淹留。乙已年十一月十六日。更获礼拜。仍停山中宿。永夜留连栖神竦听。但交臂不停。薪指俄谢。率制此篇以记即目。俾后来赏者。知余此志焉。</p>
  <p>静心抱冰雪。暮齿迫桑榆。太息波川迅。悲哉人世拘。岁聿皆采获。冬晚具严枯。濯流济八水。开襟入四衢。兹山灵妙合。当与天地俱。石濑乍深浅。崖烟递有无。缺碑横古隧。盘木卧荒途。行行备履历。步步辚崴纡。高僧迹共远。胜地心相符。樵隐各有得。丹青独不渝(寺犹有朗诠二师居士明僧。绍治中萧[日*尔]素图像)遗风伫芳桂。比德喻生刍。寄言长往客。凄然伤鄙夫。</p>
  <h2>至德二年十一月十二日界德施山斋三宿决定罪福忏悔。</h2>
  <p>四知无矫志。三施启幽心。通简避人物。偃息还山林。曲涧停驺响。交枝落幰阴。池台聚冻雪。栏牖噪归禽。石釆无新故。峰形讵古今。大车何杳杳。奔马遂骎骎。何以修六念。虔诚在一音。未泛慈舟远。徒令愿海深。</p>
  <h2>五言摄山栖霞寺山房夜坐简徐祭酒周尚书并同游群彦江令公。</h2>
  <p>澡身事珠戒。非是学金丹。月磴时横枕。云崖宿解鞍。梵宇调心易。禅庭数息难。石涧冰流静。山窗叶去寒。君思北阙驾。我惜东都冠。翻愁夜钟尽。同志不盘桓。</p>
  <h2>徐孝克仰同令君摄山栖霞寺山房夜坐六韵。</h2>
  <p>戒檀青石路。灵相紫金峰。影进归依鸽。餐迎守护龙。晨朝宣宝偈。寒夜敛疏钟。鸡兰静含握。仁智独从容。五禅清虑表。七觉荡心封。愿言于此处。携手屡相逢。</p>
  <h2>陈主同江仆射游摄山栖霞寺。</h2>
  <h2>御制</h2>
  <p>时宰磻溪心。非关狎竹林。鹫岳青松晓。鸡峰白日沈。天迥浮云细。山空明月深。摧残枯树影。零落古藤阴。霜村夜乌去。风路寒猿吟。自可寻出俗。讵是欲抽簪。</p>
  <h2>游摄山栖霞寺(并序)</h2>
  <p>祯明元年太岁丁未四月十九日癸亥。入摄山展慧布法师。忆谢灵运集。还故山入石壁中寻。昙隆道人有诗一首十一韵。今此拙作仍学康乐体江令公　[雨/昧]霂时雨霁。清和孟夏肇。栖宿绿野中。登顿丹霞杪。敬仰高人德。抗志尘物表。三空豁已悟。万有一何小。始终情所寄。冥期谅不少。荷衣步林泉。麦气凉昏晓。乘风面泠泠(音零)候月临皎皎。烟崖憩古石。云路排征鸟。披迳怜森沈。攀条惜杳袅平生忘是非。朽谢岂矜矫。五净自此涉。七尘庶无扰。</p>
  <h2>静卧栖霞寺房望徐祭酒。</h2>
  <h2>江令公</h2>
  <p>绝俗俗无侣。修心心自斋。连崖夕气合。虚宇宿云霾。卧藤新接户。欹石久成阶。树声非有意。禽戏似忘怀。故人市朝狎。心期林壑乖。唯怜对芳杜。可以为吾侪。</p>
  <h2>徐祭酒孝克仰和令君。</h2>
  <p>上宰明四空。回车八道中。洞凉容麦气。岩光对月宫。香来讵经火。花散不随风。涧松无异聒。禅桂两分丛。虚薄诚为累。何因偶会同。暂此乖山北。犹可向墙东。</p>
  <p>祯明二年仲冬。摄山栖霞寺布法师。某尔时终。余以此月十七日。宿昔入山。仰为师氏营涅槃忏。还途有此作。</p>
  <p>可不同一贯。生死亦一条。况斯灭尽者。岂是俗中要。人道离群怆。冥期出世遥。留连入涧曲。宿昔步岩椒。石溜冰便断。松霜日自销。向崖云叆叇。出谷雾飘飖。勿言无大隐。归来即市朝。</p>
  <h2>庚寅年二月十二日游虎丘山精舍。</h2>
  <p>纵棹怜回曲。寻山静见闻。每从芳杜性。须与俗人分。贝塔涵流动。花台编岭芬。蒙笼出檐桂。散缦绕窗云。情幽岂徇物。志远易惊群。何由狎鱼鸟。不愿屈玄纁。</p>
  <p>江令集云。庐山远法师未出家。善弩射。尝于鹤窟射得鹤雏。后复伺鹤母。见将射之鹤不动。详观之已死于窠中。疑其爱子致死。破视心肠皆寸绝。法师于是放弩。发菩提心。</p>
  <p>宋初有法琼尼。南方人。不知因缘所出。辟谷食枣栗。不著绵帛。戒德甚尊严。禅定多所感通。会稽恭子张使君莅广州。便供养之。随使君还吴。又随出西。自克亡日。舍命后勿关殓。但以乞乌鸟至破冈。如期而终。使君依旨送林野间。停舟七日七夕。鸟兽不敢侵。乃收殡焉。亡祖亲使君之第四女也。就琼尼受戒。敕余记录之。</p>
  <h2>陈江令往虎窟山寺。</h2>
  <p>尘中喧虑积。物外众情捐。兹地信爽垲。墟垄暧阡眠。蔼蔼车徒迈。飘飘旌眊悬。细松斜绕迳。峻岭半藏天。古树无枝叶。荒郊多野烟。分花出黄鸟。挂石下新泉。蓊郁均双树。清虚类八禅。栖神紫台上。纵意白云边。徒然嗟小药。何由齐大年。</p>
  <h2>治中王冏奉和。</h2>
  <p>美境多胜迹。道场实兹地。造化本灵奇。人功兼制置。房廊相映属。阶合并殊异。高明留睿赏。清静穆神思。豫游穷岭历。藉此芳春至。野花夺人眼。山莺纷可喜。风景共鲜华。水石相辉媚。像法无尘染。真僧绝名利。陪游既伏心。闻道方刻意。</p>
  <h2>记室参军陆[冗-几+卓]奉和。</h2>
  <p>鸡鸣动睟驾。奈苑眷晨游。朱镳陵九达。青盖出层楼。岁华满芳岫。虹采被春州。葆吹临风远。旌羽映光浮。乔枝隐修迳。曲涧聚轻流。徘徊花草合。浏湸鸟声遒。金盘响清梵。涌塔应鸣桴。慧云方靡靡。法水正悠悠。实归徒荷教。信解愧难詶。</p>
  <h2>前臣刑狱参军孔焘。</h2>
  <p>圣情想区外。脂驾出西南。前驱闻凤管。后乘跃龙骖。爰游非逸豫。幽谷有灵龛。兼觌息心者。宴坐临清潭。禅食宁须稼。云衣不待蚕。苹荇缘涧壑。萝葛蔓松楠。莺林响初啭。春畦翠欲含。惑心随教遣。法味与恩覃。庶凭八解力。永灭六尘贪。</p>
  <h2>州民前史刑狱参军王台卿。</h2>
  <p>我王宗胜道。驾言从所之。辎轩转朱毂。骊马跃青丝。清渠影高盖。游树拂行旗。宾徒纷杂沓。景物共依迟。飞梁通涧道。架宇接山基。丛华临迥砌。分流绕曲墀。谁言非胜境。云山独在兹。尘情良易遣。道性故难缁。承恩奉教义。方当弘受持。</p>
  <h2>西曹书佐鲍至从驾虎窟山寺。</h2>
  <p>神心眷物序。访道绝尘嚣。林疏盖影出。风去管声遥。息徒依胜境。税驾止山椒。年还节已仲。野绿气方韶。短叶生乔树。疏华发早条。远峰带云没。流烟杂雨飘。复兹承乏者。颁名厕末僚。愿藉连河涧。庶影慧灯昭。一知衣内宝。方悲慈地饶。</p>
  <h2>陈从事何处士春日从将军游山寺。</h2>
  <p>兰庭厌俗赏。柰苑瞩年华。始入香山路。仍逢火宅车。慈门数片叶。道树一林华。虽悟危藤鼠。终悲在箧蛇。</p>
  <h2>别才法师于湘还郢北三首。</h2>
  <p>乘杯事将远。捧袂忽无聊。南楚长沙狭。西浮郢路遥。离亭华已散。别戍鸟新娇。明日分千里。相思非一条。</p>
  <h2>敬詶解法师所赠。</h2>
  <p>道林俗之表。慧远庐之阿。买山节高世。乘杯且度河。法雨时时落。香云片片多。若为将羽化。来济在尘罗。</p>
  <h2>通士人篇。</h2>
  <p>龙宫既入道。凤阙且辞荣。禅龛八想净。义窟四尘轻。香盖法云起。华灯慧火明。自然忘有著。非止悟无生。</p>
  <h2>陈沈炯从游天中天寺　应令。</h2>
  <p>福界新开草。名僧共下延。杨枝生拱树。锡杖咒飞泉。石座应朝讲。山龛拟夜禅。当非舍卫国。卖地取金钱。</p>
  <h2>同庾中庶肩吾周处士弘让游明庆寺。</h2>
  <p>鹫岭三层塔。庵园一讲堂。驯乌逐饭磬。狎兽绕禅床。摘菊山无酒。然松夜有香。幸得同高胜。于此莹心王。</p>
  <h2>从驾经大慈照寺诗序。</h2>
  <h2>北齐卢思道</h2>
  <p>皇帝以上睿统天大明御极。弹压九代驱驾百王。至德上通深仁下漏。威棱西被声教东渐。布政合宫考仪大室。张乐洞野会计苗山。天不爱宝神靡遗贶。鳞羽效异山泽荐祉。华裔率从幽显咸帙。八政惟序六符告平。犹且栖志窅冥凝神空寂。俯陋区域顾遗形有。救精民于苦器。拯欲界于危城。身心登净乐之境。生灵仰调御之力。中宫厚德载物正位俪天。道冠邵陵业踰莘姒。慧云朝起。四生伫其寸合。慈灯夜爇。九服照其余光。乃眷参墟。实惟唐旧山川周卫襟带严迥。东郊胜地爰构宝坊。俨若化成暧如踊出。既而景躔西陆气中南吕。商颷振野白露戒寒。圣主御辩巡方顺时育物。六龙进驾七圣齐轸。翠华扬旆雕玉徐轮。问百年而驻辇。朝万灵以案节。熊渠欣飞之辈。入参中垒。虎殿金门之侣。迥望属车。将届下都遘兹净域。并悦鹫山之观。共喜龙宫之游。接足洒心俱展诚敬。课虚引寂仍发咏歌。虽事比击辕义同叩角。亦所以雍容盛烈述赞休美。岂若皋朔文辞甫陈男祝。王谷虫篆才譬女工。作者二十六人。其词云尔。</p>
  <p>玄风冠东户。内范轶西陵。大川开宝匣。福地下金绳。绣栭高可映。画栱叠相承。日驭非难假。云师本易凭。阳室疑停燧。阴轩类凿冰。迥题飞星没。长楣宿露凝。旌门曙光转。辇道夕云蒸。山只效灵物。水若荐休征。虚薄叨恩纪。微驱窃自凌。优游徒可恃。周赉永难胜。</p>
  <h2>五苦诗。</h2>
  <h2>周沙门释亡名</h2>
  <h2>生苦。</h2>
  <p>可患身为患。生时忧共生。心神恒独苦。宠辱横相惊。朝光非久照。夜烛几时明。终成一聚土。强觅千年名。</p>
  <h2>老苦。</h2>
  <p>少时欣日益。老至苦年侵。红颜既罢艳。白发宁久吟。阶庭惟仰杖。朝府不胜簪。甘肥与妖丽。徒有壮时心。</p>
  <h2>病苦。</h2>
  <p>拔剑平四海。横戈却万夫。一朝床枕上。回转仰人扶。壮色随肌减。呻吟与痛俱。绮罗虽满口。愁眉独向隅。</p>
  <h2>死苦。</h2>
  <p>可惜陵云气。忽随朝露终。长辞白日下。独入黄泉中。池台既已没。坟垄向应空。惟当松柏里。千年恒动风。</p>
  <h2>爱离。</h2>
  <p>谁忍心中爱。分为别后思。几时相握手。呜噎不能辞。虽言万里隔。犹有望还期。如何九泉下。更无相见时。</p>
  <h2>五盛阴附。</h2>
  <p>先去非长别。后来非久亲。新坟将旧塳。相次似鱼鳞。茂陵谁辩汉。骊山讵识秦。千年与昨日。一种并成尘。定知今世土。还是昔时人。焉能取他骨。复持埋我身。</p>
  <h2>游明庆寺诗(陈姚察遇见萧祭酒书明庆寺禅房诗。览之怆然忆此寺。仍用萧韵述怀)</h2>
  <p>地灵居五净。山幽寂四禅。月宫临镜石。华赞绕峰莲。霞晖间旛影。云气合炉烟。迥松高偃盖。瀑水细分泉。含风万籁响。裛露百华鲜。宿昔寻真趣。结友亟留连。山庭步靃靡涧沚濯潺湲因斯事熏习。便得息攀缘。何言遂云雨。怀此怅悠然。徒有南登望。会逐东流旋。</p>
  <h2>咏怀诗。</h2>
  <h2>陈张君祖</h2>
  <p>运形不标异。[泳-永+徵]怀恬无欲。坐可栖王侯。门可回金毂。风来咏逾清。鳞萃渊不触。斯乃玄中子。所以矫逸足。何必玩幽闲。清衿表离俗。百龄苟未遐。昨辰亦非促。羲腾望舒映。曩今迭相烛。一世皆逆旅。安悼电往速。区区虽非党。兼忘混砾玉。怪神罔丛秽。要在夷心曲。</p>
  <p>灵飙起情浪。飞云腾逆鳞。苟擢南阳秀。固集三造宾。缅怀结寂夜。味藻咏终晨。近伫时无遘。谁与拂流尘。眇情奇极眄。萧条独遨神。相忘东溟里。何曦西潮津。我崇道无废。长谣想义人。</p>
  <p>遥遁播荆衡。杖策憩南郢。遭动委浪迹。遇靖恬夷性。柎卷从老话。挥纶与庄咏。遐眺独缅想。萧神飙尘正。时无喜惠偶。绝韵将谁听。习子茂芳标。有欣微音令。颖敷凌霜茜。葩熙三春盛。拂翮期霄翔。岂与桑榆竞。我混不材姿。遗情忘雕映。虽非峄阳椅。聊以敲泗磬。</p>
  <h2>赠沙门竺法頵三首。</h2>
  <p>沙门竺法頵远还西山。作诗以赠。因亦嘲之。省其二经。聊为之赞。</p>
  <p>郁郁华阳岳。绝云枕飞峰。峭壁溜灵泉。秀岭森青松。悬岩廓峥嵘。幽谷正寥笼。丹崖栖奇逸。碧室禅六通。泊寂清神气。绵眇矫妙踪。止观著无无。还净滞空空。外物岂大悲独往非玄同。不见舍利弗。受屈维摩公。</p>
  <p>至人如影响。灵慧陶亿刹。应方恢权化。兆类蒙慈悦。冥冥积尘寐。永在岩底闭。废聪无通昭。遗形不洞灭。明哉如来降。豁矣启潜穴。幽精沦朽壤。孰若阿维察。遥谢曦玄畴。何为自矜洁。</p>
  <p>邈邈庆城标。峨峨浮云岭。峻盖十二岳。独秀阎浮境。丹流环方基。瑶堂临峭顶。涧滋甘泉液。崖蔚芳芝颖。翘翘美化伦。眇眇凌岩正。肃拱望妙觉。呼吸曦龄永。苟能夷冲心。所憩靡不静。万物可逍遥。何必栖形影。勉寻大乘轨。练神超勇猛。</p>
  <h2>道树经赞。</h2>
  <p>峨峨王舍国。郁郁灵竹园。中有神化长。空观体善权。私呵曦光景。岂识真迹端。恢恢道明玄。解发至神欢。飘忽凌虚起。无云受慧难。</p>
  <h2>三昧经赞。</h2>
  <p>迹超十二烧。戒由三昧成。贤行极妙住。道志慧以明。九本既殊动。四禅不同冥。渊哉不起灭。始自无从生。借问导气伦。安测泥洹灵。</p>
  <h2>诗序。</h2>
  <p>省赠法頵诗。经通妙远亹亹清绮。虽云言不尽意。殆亦几矣。夫诗者志之所之。意迹之所寄也。志妙玄解神无不畅。夫未能冥达玄通者。恶得不有仰钻之咏哉。吾想茂德之形容。虽栖守殊涂。标寄玄同仰代答之。未足尽美。亦各言其志也。其辞曰。</p>
  <p>庾僧渊答。</p>
  <p>真朴运既判。万象森已形。精灵感冥会。变化靡不经。波浪生死徒。弥纶始无名。舍本而逐末。悔吝生有情胡不绝可欲。反宗归无生。达观均有无。蝉蜕豁朗明。逍遥众妙津。栖凝于玄冥。大慈顺变通。化育曷常停。幽闲自有所。岂与菩萨并。摩诘风微指。权道多所成。悠悠满天下。孰识秋露情。</p>
  <h2>张君祖。</h2>
  <p>茫茫混成始。豁矣四天朗。三辰环须弥。百亿同一像。灵和陶烟熅。会之有妙长。大慈济群生。冥感如影响。蔚蔚沙弥众。粲粲万心仰。谁不欣大乘。兆定于玄曩。三法虽成林。居士亦有党。不见虬与龙。洒鳞凌霄上。冲心超远寄。浪怀邈独往。众妙常所曦。维摩余所赏。苟未体善权。与子同佛彷。悠悠诚满域。所遗在废想。</p>
  <h2>庾僧渊答。</h2>
  <p>遥望华阳岭。紫霄笼三辰。琼岩朗璧室。玉润洒灵津。丹谷挺樛树。季颖奋晖薪。融飙冲天籁。逸响互相因。鸾凤翔回仪。虬龙洒飞鳞。中有冲[泳-永+寞]士。耽道玩妙均。高尚凝玄寂。万物忽自宾。栖峙游方外。超世绝风尘。翘想曦眇踪。矫步寻若人。咏啸舍之去。荣丽何足珍。濯志八解渊。辽朗豁冥神。研机通微妙。遗觉忽忘身。居士成有党。顾眄非畴亲。借问守常徒。何以知反真。</p>
  <h2>炀帝谒方山灵岩寺。</h2>
  <h2>隋后</h2>
  <p>梵宫既隐隐。灵岫亦沉沉。平郊送晚日。高峰落远阴。迥旛飞曙岭。疏钟响昼林。蝉鸣秋气近。泉吐石溪深。抗迹禅枝地。发念菩提心。</p>
  <h2>奉和方山灵岩寺应教。</h2>
  <h2>诸葛颖</h2>
  <p>名山镇江海。梵宇驾风烟。画栱临松盖。凿牖对峰莲。雷出阶基下。云归梁栋前。灵光辨昼夜。轻衣数劫年。一陪香作食。长用福为田。</p>
  <h2>正月十五日于通衢建灯夜升南楼一首。</h2>
  <h2>隋炀帝</h2>
  <p>法轮天上转。梵声天上来。灯树千光照。华焰七枝开。月影凝流水。春风含夜梅。幡动黄金地。钟发琉璃台。</p>
  <h2>奉和通衢建灯应教。</h2>
  <h2>诸葛颖</h2>
  <p>芳衢澄夜景。法炬烂参差。逐轮时徙焰。桃华生落枝。飞烟绕定室。浮光映瑶池。重阁登临罢。歌管乘空移。</p>
  <h2>舍舟登陆示慧日道场玉清玄坛德众一首。</h2>
  <h2>隋炀帝</h2>
  <p>天净宿云卷。日举长川旦。飒洒林华落。逶迤风柳散。孤鹤逝追群。啼莺远相唤。莲舟水处尽。画轮途始半。江[滻-文+(立-一)]各自遥。东西并兴叹。已熏禅慧力。复籍金丹扞。有异三川游。曾非四门观。于焉履妙道。超然登彼岸。</p>
  <h2>隋著作王胄卧疾闽越述净名意。</h2>
  <p>余卧疾闽海。弥留旬朔。善友颙法师。劝余以净名妙典调伏身心。力疾粗陈其意。敬简法师云尔。</p>
  <p>客行万余里。渺然沧海上。五岭常炎郁。百越多山瘴。兼以劳形神。遂此婴疲恙。桐雷邈已远。砭石良难访。抱影私自怜。沾衿独惆怅。毗城有长者。生平夙所尚。复藉大因缘。勉以深回向。心路资调伏。于焉念实相。水沫本难摩。干城空有状。是生非至理。是我皆虚妄。求之不可得。谁其受业障。信矣大医王。兹力诚无量。</p>
  <h2>薛道衡展敬上凤林寺。</h2>
  <p>净土连幽谷。宝塔对危峰。林栖丹穴凤。地迩白沙龙。独岩楼迥出。复道阁相重。洞开朝雾敛。石湿晓云浓。高筱低云盖。风枝响和钟檐阴翻细柳。涧影落长松。珠柱浮明月。莲座吐芙蓉。隐沦徒有意。心迹未相从。</p>
  <h2>梁开善寺藏法师奉和武帝三教诗一首。</h2>
  <p>心源本无二。学理共归真。四执迷丛药。六味增苦辛。资缘良杂品。习性不同循。至觉随物化。一道开异津。大士流权济。训义乃星陈。周孔尚忠孝。立行肇君亲。老氏贵裁欲。存生由外身。出言千里善。芬为穷世珍。坦空非即有。三明似未臻。近识封岐路。分镳疑异尘。安知悟云渐。究极本同伦。我皇体斯会。妙鉴出机神。眷言总归辔回照引生民。顾惟惭宿殖。邂逅逢嘉辰。愿陪入明解。岁暮有攸因。</p>
  <h2>太宗文皇帝谒并州兴国寺二首。</h2>
  <p>回銮游福地。极目玩芳晨。梵钟交二响。法日转双轮。宝刹遥承露。天华近足春。未佩兰犹小。无丝柳尚新。圆光低月殿。碎影乱风筠。对此留余想。超然离俗尘。</p>
  <h2>文帝咏佛殿前幡。</h2>
  <h2>唐后</h2>
  <p>拂霞疑转电。腾虚状写虹。屈申烟雾里。低举白云中。纷披乍依迥。掣曳或从风。念兹轻薄质。无翅强摇空。</p>
  <h2>常州弘善寺宣法师三首。</h2>
  <p>奉和窦使君同恭法师咏高僧二首。</p>
  <h2>竺佛图澄。</h2>
  <p>大誓悯涂炭。乘机入生死。中州法既弘。葛陂暴亦止。乳孔光一室。掌镜彻千里。道盛咒莲华。灾生吟棘子。埋石缘虽谢。流沙化方始。</p>
  <h2>释僧肇。</h2>
  <p>般若惟绝鉴。涅槃固无名。先贤未始觉。之子唱希声。秦王嗟理诣。童寿揖词清。徽音闻庐岳。精难动中京。适验方袍里。奇才复挺生。</p>
  <h2>秋日游东山寺寻殊昙二法师。</h2>
  <p>木落树[打-丁+萧]燥。水清流[泳-永+寥]寂。属此悲哉气。复兹羁旅戚。奚用写繁忧。山泉恣游历。万丈窥深涧。千寻仰绝壁。傍岭竹参差。缘崖藤幂历。行行极幽邃。去去逾空寂。果值息心侣。乔枝方挂锡。围绕悉旃檀。纯良岂砂砾。妙法诚无比。深经解怨敌。心欢即顶礼。道存仍目击。慧力幸已逢。疑网于焉析。岂直祛烦恼。方期拯沉溺。</p>
  <h2>帝谒大慈恩寺一首并和。</h2>
  <h2>唐今上</h2>
  <p>日宫开百仞。月殿耸千寻。华盖飞圆影。幡红曳曲阴。霞绮遥珑帐。丛珠细网林。寥廓烟云表。超然物外心。</p>
  <h2>大慈恩寺沙门和。</h2>
  <p>皇风扇祇树。至德茂禅林。仙华曜日彩。神幡曳远阴。绮殿笼霞影。飞阁出云心。细草希慈泽。恩光重更深。</p>
</body></html>