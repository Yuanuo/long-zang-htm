<!DOCTYPE html>
<html>
<head>
  <meta charset="utf-8"/>
  <meta name="author" content="永明延寿禅师/宋"/>
  <meta name="library" content="龙藏"/>
  <meta name="catalog" content="龙藏/此土著述"/>
  <title>永明心赋注卷第二</title>
</head>
<body>
  <h1 class="head">永明心赋注卷第二</h1>
  <p>逆顺同归。行住不离。雨宝而摩尼绝意。演教而天鼓无私。</p>
  <p>摩尼天鼓，皆无功用。无私成事。并况真心寂用无滞也，如还源观云：定光显现无念观者，谓一乘教中。白净宝网。万字轮王之宝珠。此珠体性明彻。十方齐照。无私成事。念者皆从。虽现奇功。心无念虑。若人入此大妙止观门中。无思念虑。任运成事，如彼宝珠。远近齐照。分明显现。廓彻虚空，如华严经云：时天鼓中出声告言。诸天子。菩萨摩诃萨，非此命终而生彼间。但以神通。随诸众生心之所宜。令其得见。诸天子，如我今者非眼所见，而能出声，如普贤行愿序云：圆音非扣而长演。果海离念而心传。万行忘照而齐修。渐顿无碍而双入。</p>
  <p>重重而理事相须。恒体恒用。一一而有空齐现。常寂常知。</p>
  <p>理因心成。事从理显。体冥于理。用兴于事，即体之用体不失，即用之体用不亡，故云恒体恒用。又有从心作。空从心现。空故常寂。有故常知，即寂而知。知不失寂，即知而寂。寂不失知，故云常寂常知，所以云：有为法从心生。无为法从心现。</p>
  <p>迎之弗前。随之不后。匿纤芥而非无。展十方而曷有。旋转陀罗之内。常当大士之心。</p>
  <p>法华经云：尔时受持读诵法华经者，得见我身。甚大欢喜。转复精进。以见我故，即得三昧，名为旋陀罗尼。百千万亿旋陀罗尼。此法华经，是为一大事因缘。出现于世。直于众生心中。开佛知见。佛知见者，即是一切众生真心。若持此经，即大心菩萨，故云常当大士之心。</p>
  <p>颦呻三昧之中，不堕二乘之手。</p>
  <p>师子颦呻三昧者，此明如来以即用之体。无非法界，即体之用。缘起万差。其理事皆无障碍，名师子颦呻，如华严经云：尔时世尊。知诸菩萨心之所念。大悲为首。入师子颦呻三昧。时逝多林菩萨大众悉见一切尽法界虚空界一切佛刹，乃至或入佛所住三昧无差别大神变，即顿证逝多林中，而诸声闻等，不知不见，如聋如盲。</p>
  <p>一理当锋。万境皆融。囊括智源之底。冠擎法海之宗。</p>
  <p>谛了一心。无事不达。无理不通。该古括今。收无不尽，如宝藏论中。本际虚玄品云：经云：佛性平等。广大难量。凡圣不二。一切圆满。咸备草木。周遍蝼蚁，乃至微尘毛发。莫不含一而有，故云能了知一。万事毕也，是以一切众生，皆乘一而生，故为一乘。若迷故则异。觉故则一，故云前念是凡。后念即圣。又云一念知一切法也，是以一即一切。一切即一，故知以一知法。功成万像，故经云：一切若有心即迷。一切若无心即遍十方，故真一万差。万差真一。譬如海涌千波。千波即海。一切皆无有异也。夫言一者，对彼异情。情既非异。一亦非一，非一不一。假号真一。夫言一者，非名字所统也，是以一非见一。若有所见，则有二也，不得名为真一也。</p>
  <p>如睹镜中。现千重之影像。犹窥牖隙。见无际之虚。</p>
  <p>此并况一心具斯大用，如见波谙海。见土知山。</p>
  <p>万汇虽分。还归一总。</p>
  <p>此一心法。舒遍法界。卷入一尘，则心赋指归。至万法源底。一切智慧之本。无边行愿之宗，不达斯文。无路成佛。出必由户。斯之谓欤。诸大乘诠。证明非一，皆云：镜一心之玄极。囊万法之根由，如华严经云：菩萨知一切法皆是自心。又云：解了世间皆如变化。明达众生唯是一法。又颂云：有数无数一切劫。菩萨了知即一念。于此善入菩提行。常勤修习不退转。又颂云：诸佛随宜所作业。无量无边等法界。智者能以一方便。一切了知无不尽。</p>
  <p>渤澥之润同滥觞。十方之空齐芥孔。</p>
  <p>湿性与空性。俱无大小。尽况平等真心。无有胜劣。</p>
  <p>其犹今古之日。照无异明。仍侔过现之风。鼓无二动。</p>
  <p>日光无私。动性不二，皆表真心之德也。</p>
  <p>履实际地。冲涅槃天。掘众生之干土。涌善逝之智泉。</p>
  <p>法华经云：譬如有人渴乏须水。于彼高原穿凿求之。犹见干土。知水尚远。施功不已。转见湿土，遂渐至泥。其心决定知水必近。众生如干土。声闻如湿土。菩萨如泥。诸佛如水。</p>
  <p>声闻之焦芽蕊绽。</p>
  <p>净名经云：二乘如焦芽败种，不能发无上道心。后于法华会中。深入一乘。得受真记。重发圆信之芽。结菩提之果。</p>
  <p>华王之极果功圆。</p>
  <p>众生之心，是诸佛果源，故华严疏云：十方诸佛。证众生之体。用众生之用。又经云：十方诸佛。于一小众生心念中。念念成正觉。转法轮，而众生不觉不知。</p>
  <p>如得返魂之香。枯荄再发。似服还丹之药。寒焰重燃。</p>
  <p>如返魂之香。力善起死尸。犹还丹之药。功能换凡骨。况一心之功力。处凡身而成圣体，即生死而入涅槃，亦如枯树生华。寒灰发焰矣！如声闻于法华会上。见如来性。得受佛记，则如焦谷生芽。盲聋视听。死尸再起。寒焰重燃。</p>
  <p>了达无疑，何劳科判。驾牛车而立至只林。乘慈舟而坐升彼岸。</p>
  <p>但信自心。他疑顿断，故信心铭云：狐疑净尽。正信调直。又若信心，即不信一切法，如古德云：谓自心智信。还信自心。的非心外别有能信之者，又信若不信自心，不名正信。心即体也。此则体信不二，故起信论云：自信己心。知心妄动。修远离法，是知所说一切理智等事。并不离心，是故我等悉皆有分。</p>
  <p>千年闇室而破在一灯。无始樊笼而唯凭妙观。</p>
  <p>千年闇室。一灯能破。无始结业，实观能消，实观者即是正观。正观者即是观心，故云：若自观者，名为正观。若他观者，名为邪观。</p>
  <p>临法国土。无小境而不降。静佛边疆，岂一尘而作乱。</p>
  <p>华严经云：三界唯心。三世唯心，则岂有一境一尘而相违背。又如华严经颂云：觉悟法王真实法。于中无著亦无缚，如是自在心无碍。未曾见有一法起。</p>
  <p>超情绝解。对此无言。旨冥真极。道契玄源。</p>
  <p>夫直了一心，非真非妄，不即不离，何者，真妄无性。常契一源，岂有二心，而互相即。以性源无染。妄不可得，如勾刀不能斫石。若雾不能染空，为不了一心之人，所以说即，如台教问云：无明即法性。无复无明，与谁相即。答：为不识冰人。指水是冰。指水是冰。但有名字。宁复有二物相即耶？是知时节有异。融结随缘。湿性常在。未曾变动，乃至即凡即圣，亦复如是。凡圣但名。一体无异，故先德释华严经云：一世界尽法界亦如是者，知一眼如。一切眼如皆然。举譬如一人身有手足。一切人皆有手足，是知不了此一心，皆成二见。若凡夫执著此心。造轮回业。二乘厌弃此心。求灰断果。又凡夫无眼。将菩提智照。成烦恼火烧，如大富盲儿。坐宝藏中。举动挂碍，为宝所伤。二乘将如来四德秘藏，为无常五阴，谓是贼虎龙蛇。怕怖驰走。缚脱虽殊。取舍俱失。若谛了通达之者，不起不灭。无得无生。了此妄心念念无体。从何起执。念念自离，不须断灭。尚不得一，何况二乎？故知诸法顺如证圆成，而情无理有。群情违旨执遍计，而情有理无。顺常在违。一道而何曾失体。情不乖理。千途而未暂分岐。洞之而情理绝名。了之而顺违无地，是以法法尽合无言之道。念念皆归无得之宗。天真自然，非干造作。</p>
  <p>二谛推而莫知。理中第一。三际求而罔得。法内称尊。</p>
  <p>此一心法，非俗不离俗，非真不离真。又虽非真非俗，而能真能俗，即不可以俗谛求。真谛取，故云二谛推而莫知。又此一心，非过去法，不住前际，非未来法，不住后际，非现在法，不住中际，故云三际求而罔得。若不信心。万行虚设，故大智度论云：若不知诸法无差别相。至于三归五戒亦不成就，为不了诸行根本故，不知诸法体性故，不明诸境真实故，是以先德云：菩萨初悟一切法自性平等。云何平等。入于诸法真实性故，谓真实性中。无差别相。无种种相。无无量相。万法一如，何有不等。此真实性依何立故。复次明证无依法，所谓不依于色，不依于空。若万法依空。空无所依。今万法依真。真无所依，即无依印法门故。舍离世间。世间即有种种差别。斯则性常不立，何况于相，亦不依空立色，亦不依色立空，亦无异无不异。无即无不即斯见即绝。强名内证，所以华严颂云：设于念念中。供养无量佛。未知真实法，不名为供养。又颂云：虽尽未来际。遍游诸佛刹，不求此妙法。终不成菩提。又颂云：设于无数劫。财宝施于佛，不知佛实相。此亦不名施，故知六度万行。若不直了一心。无一行门而得成就。</p>
  <p>觉树根株。教门头首。</p>
  <p>此一心法。诸佛成道之本。菩萨悟入之初，如大集经云：佛告贤护。我念往昔有佛世尊。号须波日。时有一人行值旷野。饥渴困苦，遂即睡眠。梦中具得诸种上妙美食。食之既饱。无复饥虚。从是寤已。还复饥渴，是人因此即自思惟，如是诸法，皆空无实。犹梦所见。本自非真，如是观时，悟无生忍。得不退转于阿耨多罗三藐三菩提。又如人以宝倚琉璃上。影现其中，亦如比丘观骨。起种种光。此无持来者，无有是骨，是意作耳。又大方等大集经云：复次贤护。譬如比丘修不净观。见新死尸形色始变。或青或黄或黑或赤，乃至观骨离散，而彼骨散。无所从来，亦无所去，唯心所作。还见自心。又如镜中像，不外来，不中生。以镜净故。自见其形。行人色清净，所见者清净。欲见佛，即见佛。见即问：问即报。闻经大欢喜。自念佛从何所来。我亦无所至。我所念即见。心作佛。心自见。心见佛。心是佛。心是我。心不自知心。心不自见心。心有想为痴。心无想是泥洹，是法无可示者，皆念所为。设有其念，亦了无所有空耳，是名佛印。</p>
  <p>安详作象王之行。决定成师之吼。</p>
  <p>象王行威仪安详。表普贤之行。师子吼者，师子吼有四义。一百兽脑裂。喻菩萨说法百法俱破。二香象降伏。喻菩萨说法天魔降伏。三飞鸟堕落。喻外道邪见堕落。四水族潜藏。喻烦恼潜藏。又涅槃经云：师子吼者决定说。一切众生有佛性。又云：但有心者，皆得成佛。又云：有所得。野干鸣。无所得。师子吼。以心外无法，即无所得。</p>
  <p>欲荐默传之法。合在言前。将陈秘密之。门宁思机后。</p>
  <p>达磨西来。默传心印，唯默知之一字。若机缘不逗。终不显扬。直候亲承。尔乃印可。此是自证法门，如人饮水。冷暖自知，不可言说。又悟落第二头。机前无教。教后无实矣！</p>
  <p>圆宗焰火。手触应难。</p>
  <p>论云：般若波罗蜜。犹如大火聚。四面不可触。触即烧手。若说有。说无。说亦有亦无。说非有非无四句，乃至复四句。具足四句。及绝言等，皆谤般若，如触火四边，皆烧著手，故云离四句绝百非。若得四悉檀意。了之如清凉池。四门可入，皆总得道。</p>
  <p>驱四句于虚无之外。殄百非于寂寞之间。</p>
  <p>堕落四句，皆成边见。若见一法。尽处百非。若能顿了心宗。见网自然迥出。随处得道。举念皆宗，故云一色一香。无非中道。华严经云：远离二边。契于中道。古释云：二边有四。一染净。二约惑缚脱。通惑业。三有无。通事理。四一异。约心境，何以有此，谓成菩提。既离细念。妄惑尽已。显现法身。智慧纯净。若为是见。未免是边，故经云：若有见正觉。解脱离诸漏，不著一切世。此非证道眼。今了于惑体性本空。后无所净，故离二边。又染净交彻，故无住著，是曰离边。缚脱者，谓昔常被惑业系缚。流转无穷。今得菩提。释然解脱。若谓此见，即是住边。菩萨智了本自无缚。于何有解。无缚无解则无著，故得离耳。有无通事理者，若昔谓或有。今了或空。二谓以空。今知妙有。又真乐本有。失而不知。妄苦本空。得而不觉。今日始知。若如是知。并未离边。又烦恼业苦。本有今无。菩提佛身。本无今有等，皆三世有法。菩提之性，不属三世故。三世有无，皆是边摄。真智契理。绝于三世，故离有无之二边等。一异有二。一者心境不了则二。契合则一，亦成于边。二者生佛有异。今了一性，亦名为边。今正觉了此中有无无二。无二亦复无。大智善见者，如理安住，故离此边，而言昔者，谓断常来去生灭依正。虽是二法，皆摄为边。又二与不二，亦名为边。今一契菩提。一切都寂，故云远离。</p>
  <p>如那罗箭之功。势穿铁鼓。</p>
  <p>那罗延箭。能穿铁鼓。</p>
  <p>似金刚锤之力。拟碎邪山。</p>
  <p>金刚之锤。能碎金山。</p>
  <p>成七辩才。</p>
  <p>有七辩才者，一捷疾辩。卒答不思。二利辩。音声清巧。三无尽辩。问答无穷。四无断辩。流注相续。五随应辩。对机授药。六第一义辩。善说实相。七世间最上辩。超出群类。已上七辩，皆从心慧而发。</p>
  <p>具四无畏。</p>
  <p>四无畏者，一一切智无畏。二漏尽无畏。三说障道无畏。四说尽苦道无畏。华严经颂云：一中解无量。无量中解一。了彼互生起。当成无所畏，即是了心成佛。心外无法对待，故一切处无畏。</p>
  <p>人中日用之韬钤。世上时机之经纬。</p>
  <p>众生日用而不知，如鱼在水不见水。鸟处空不见空。人在道不识道。</p>
  <p>若森罗之吐孕。总摄地轮。</p>
  <p>一切万物。从大地而生。一切万法。从心地而出。</p>
  <p>犹万物之发生，皆含一气。</p>
  <p>易钩命诀云：天地未分之前，谓之一气。于中则有太易。太初。太始。太素。太极，为五运也。运即是运数，谓时改易。初取易义也。元气始散，谓之太初。气形之端，谓之太始。形变有质，谓之太素。质形已具，谓之转变。五气故称五运，皆是天道已分也。</p>
  <p>玄邈甚深。力自堪任。</p>
  <p>一切众生，皆自有真心之力，如起信论云：从本已来。性自满足一切功德，所谓自体有大智慧光明义故等也。</p>
  <p>月渚烟林而常谈妙旨。云台宝网而尽演圆音。</p>
  <p>华严经云：大光明网云台中，而说颂言。佛无等等如尽空。十方无量胜功德。人间最胜世中上。释师子法加于彼。又云：一切供养具云中。自然出音而说颂曰：神通力用不可量。愿随众生心乐说。又云佛光明中。于一切菩萨众会之前，而说颂言。神通自在无边量。一念皆令得解脱。长者论。问曰：大众何不以言自问：因何默念致疑，何不自以言赞劝请。云何供具云出音请佛。答曰：明佛得法界心，与一切众生同心故。以心不异故。知彼心疑。供具说颂者，明一切法。总法界体也。法界不思议。一切法不思议故。明圣众心境无二故。凡夫迷法界。自见心境有二，故颠倒生也。</p>
  <p>餐香积之厨。真堪入律。</p>
  <p>净名经云：香积世界。彼国菩萨闻香入律，即获一切功德藏三昧。若从香入法界者，自身即是香众世界。自心即是香积如来。无量功德。一心圆满。悟入此者，何假外求。香界既然。十八界亦尔。尽是栖神之地，皆为得道之场。</p>
  <p>听风柯之响。密可传心。</p>
  <p>阿弥陀经云：水鸟树林，皆悉念佛念法念僧，是知境是即心之境。心是即境之心。能所似分。一体无异。若能见境识心，便是密传之旨。终无一法与人。</p>
  <p>莫尚他宗。须遵此令。出世之大事功终。入禅之本参学竟。</p>
  <p>释迦出世，为一大事因缘。开众生心中佛之知见。达磨西来，唯以心传心。今但悟一心。自觉觉他。已谐本愿，如高僧释昙遂。每言三界虚妄。但是一心。追求外境。未悟难息。又高僧解脱和尚。依华严作佛光观。于清宵月夜。光中忽见化佛说偈云：诸佛秘密甚深法。旷劫修行今乃得。若人开明此法门。一切诸佛皆随喜。解脱和尚乃礼拜问云：此法门如何开示于人。化佛遂隐身不现。空中偈答云：方便智为灯。照见心境界。欲知真实法。一切无所见。</p>
  <p>直言不谬。指南之车辙非虚。</p>
  <p>若以心示人，皆归正法，不落邪见，如指南之车，皆归正道。</p>
  <p>的示无疑。鸡犀之枕纹常正。</p>
  <p>有骇鸡犀枕。四面观之。其形常正。正法观心之人。一切皆正，如云邪人观正法。正法亦随邪。正人观邪法。邪法亦随正。有学人问新丰价和尚，如何是佛法大意。答云：大似骇鸡犀。</p>
  <p>绝待英灵。一念齐成。转变天地。撼动神明。孰见不喜。谁闻弗惊。普现心光。标人间之万号。</p>
  <p>万法无体。因心得名，乃至观于他心。微细可鉴，皆是以心知心。似分能所。四祖云：一切神通作用，皆是自心，所以经云：诸佛于不二法中。现大神变。华严记云：释他心通者，摄境从心不坏境者，即示心境有无。护法云：若得本质。恐坏唯心。既不坏境。得之何妨。坏有何失。以无心于万物。万物未尝无。此得在于神静。失在于物虚，谓物实有故。若唯心坏境，则得在于境空。失在于心有，故以境由心变，故说唯心所变不无，何必须坏。若以缘生无性，则心境两亡，故云借心以遣境而心亡，非独存心矣！二云能所两亡不独存故者，上不坏境。且遣惧质之病。今遣空有之理，故心境并许存亡。心境相籍故空。相依缘生故有。有即存也。空即亡也。空有交彻存亡两全。第一义唯心非一非异者，正出具分唯心之理。虽有唯心之义。尚通生灭唯心。虽两亡不羁，而未言心境相摄。今分明具唯识故，故云第一义唯心。同第一义故非异，不坏能所故非一，非一故有能所。缘他义成矣！非异故能所平等，唯心义成矣！云正缘他时即是自故者，结成得于本质。无心外过。以即自故，不失唯识，是以即佛心之众生心下。第二正示法性他心之相。此有两对语。前对明所缘。后对明能缘。今初言即佛心之众生心者，此明所缘众生心即是佛心。此明不异。次云非即众生心之佛心者，此句明众生心与佛心非即，非即于有所缘，非异故不坏唯心义。言为所缘者，结成所缘。简非能缘也。次下辩能缘云：以即众生心之佛心者，此句明能缘佛心即是众生心。明非异次云非即佛心之众生心者，此明佛心与众生心有非一义，非一故为能缘，非异故不坏唯识之义。言为能缘者，结成能缘。简非所缘也。更以喻况，如水和乳。乳为所和。喻众生心是所缘。水为能和。喻佛心为能缘。以此二和合，如似一味。鹅王啑之乳尽水存，则知非一，然此水名即乳之水。此乳名即水之乳。二虽相似，而有不一之义，故应喻之。以即水之乳，非即乳之水，为所和。以即乳之水，非即水之乳，为能和。义可知矣！</p>
  <p>遍该识性。犹帝释之千名。</p>
  <p>天帝释有千种名。一名帝释。二名乔尸迦等，如云菩提。涅槃。真如。解脱。玄珠。灵性等，皆是心之别称。</p>
  <p>妙觉非遥。当人不远。</p>
  <p>心证菩提，即心而已。离心无佛。离佛无心。了了识心。惺惺见佛，如大集经云：复次贤护，如人盛壮。容貌端严。欲观己形美恶好丑，即便取器盛彼清油。或时净水。或取水精。或执明镜。用是四物观己面像。善恶妍丑显现分明。贤护。于意云何？彼所见像。于此油水水精明镜四处现时，是为先有耶？贤护答言，不也。曰：是岂本无耶？答言，不也。曰：是为在内耶？答言，不也。曰：是岂在外耶？答言，不也。世尊，唯彼油水水精镜。诸物清朗。无浊无滓。其形在前。彼像随现，而彼现像，不从四物出，亦非余处来，非自然有，非人造作。当知彼像。无所从来，亦无所去。无生无灭。无有住所。时彼贤护如是答已。佛言：贤护如是如是，如汝所说。诸物清净。彼色明朗。影像自现，不用多功。菩萨亦尔。一心善思。见诸如来。见已即住。住已问义。解释欢喜，即复思惟。今此佛者从何所来，而我是身复从何出。观彼如来。竟无来处。及以去处。我身亦尔。本无出趣，岂有转还。彼复应作如是思惟。今此三界唯自心有，何以故。随彼心念。还自见心。今我从心见佛。我心作佛。我心是佛。我心是如来。我心是我身。我心见佛。心不知心。心不见心。心有想念，则成生死。心无想念，即是涅槃。诸法不真。思想缘起，所思既寂。能想亦空。贤护当知。诸菩萨等。因此三昧。证大菩提。</p>
  <p>随法性而云散晴空。任智用而华开媚苑。</p>
  <p>长者论云：随法性则万法俱寂。随智用则万法俱生，不离一真。化仪仪百变。</p>
  <p>攀觉树而不荣。陷铁围而非损。冒境而朝宗悟旨。诸佛果源。拶目而得意真真。群生理本。</p>
  <p>真俗之法。邪正之门，皆是一心以为根本，如安心法门云：迷时人逐法。解时法逐人。解则识摄色。迷则色摄识。但有心分别计校自心现量者，悉皆是梦。若识心寂灭无一动念处，是名正觉。问云：何自心现。答：见一切法有。有自不有。自心计作有。见一切法无。无自不无。自心计作无。又若人造一切罪。自见己之法王，即得解脱。若从事上得解者气力壮。从事中见法者，即处处不失念。从文字解者气力弱，即事即法者深。从汝种种运为。跳踉癫蹶，悉不出法界，亦不入法界。若以界入界，即是痴人。凡有所施为。终不出法界心，何以故。心体是法界故。又非独群生理本，亦是山河大地之本。人我众生之本，如宗密禅师原人论。明穷人之本原，如儒宗命由于天。关于时运。道教生于元气。小乘教我为其本。权教但说空为本。儒道二教原人之本。人畜等类皆是虚无天道生成养育，谓道法自然。生于元气。元气生天地。天地生万物，故愚智皆禀于天。由于时命，故死后却归天地。复其虚无。若佛权教说，如中观论云：未曾有一法，不从因缘生，是故一切法。无不是空者，若约此原身。心境皆空。身原是空。空即是本者，若心境皆无。知无者谁。又若都无实法。依何现诸虚妄。且现见世间虚妄之物。未有不依实法而能起者，如无湿性不变之水，何有假相虚妄之波。若无净明不变之镜，何有青黄长短之影，故知空教。但破执情，如法鼓经云：一切空经，是有余说。有余者余义未了也。大品经云：空是大乘之初门。未是究竟之说。今依性教佛了义经说。直显真源。一切有情，皆有本觉真心。无始已来。常住清净。昭昭不昧。了了能知，亦名佛性，亦名如来藏。从无始际。妄想翳之，不自觉知。但认凡质，故耽著结业。受生死苦。大觉愍之。说一切皆空。又开示灵觉真心清净。全同诸佛，故华严经云：佛子。无一众生而不具有如来智慧。但以妄想执著而不证得。若离妄想。一切智自然智无碍智即得现前，便举一尘含大千经卷之喻。尘况众生。经况佛智。次后又云：尔时如来普观法界一切众生，而作是言。奇哉奇哉！此诸众生。云何具有如来智慧。迷惑不见。我当教以圣道。令其永离妄想。自于身中得见如来广大智慧，与佛无异。评曰：我等多劫。未遇真宗，不解反自原身。但执虚妄之相。甘认凡下。或畜或人。今约至教原之，方觉本来是佛，故须行依佛行。心契佛心。反本还源。断除凡习。损之又损。以至无为。自然应用恒沙，名之曰佛。当知迷悟同一真心。大哉妙门。原人至此。今会通本末者，且真心之性。虽为身本。生起盖有因由。但缘前宗未了，所以破之。今将本末会通，乃至儒道亦是，何者，总不出一心故，谓初唯是一心真灵之性，不生不灭。众生迷睡，不自觉知。由隐覆故，名如来藏。依如来藏，故有生灭心相，所谓不生灭真心，与生灭妄想和合非一非异，名为阿赖耶识。此识有觉不觉二义。依不觉故。最初动念，名为业相。又不觉此念本无故。转成能见之识。及所见境界相现。又不觉此境从自心妄现。执为定有，名为法执。执此等故，遂见自他之殊，便成我执。执我相故。违顺情生。憎爱业起。随善恶业。运于中阴。入母胎中。禀气受质。此会儒道说以气为本。气则顿具四大。渐成诸根。心则顿具四蕴。渐成诸识。十月满足。生来名人，即我等身心是也，然所禀之气。展转推本，即混一之元气也，所起之心。展转穷源，即真一之灵心也。究实言之。心外的无别法。元气亦从心之所变。属前转识所见之境，是阿赖耶相分所摄。从初一念业相。分为心境之二。心既从细至粗。展转妄计，乃至造业。成六粗之相。受苦无穷。境亦从微至著。展转变起，乃至天地。成住坏空。周而复始。又业既成熟，即从父母禀受二气，与业识和合。成就人身。据此则心识所变之境，乃成二分。一分却与心识和合成人。一分不与心合，即是天地山河国邑。三才中唯人灵者，由与心神合也。佛说内四大与外四大不同。正是此也。但能反照心源。灵性显现。无法不达，名法报身。自然应现无穷，名化身佛，是知若了一心。三身顿现，故般若吟云：悟则三身佛。迷疑万卷经，即知三教皆一真心，为原人之本。</p>
  <p>祖佛不道。父母非亲。</p>
  <p>第八祖佛陀难提。问佛驮密多曰：父母非我亲。谁为最亲者，诸佛非我道。谁为最道者，偈答云：汝言与心亲。父母非可比。汝行与道合。诸佛心即是。外求有相佛，与汝不相似。欲识汝本心，非合亦非离。</p>
  <p>知三有异我而明佛性。</p>
  <p>大涅槃经云：迦叶菩萨问二十五有有我不。答曰：有我，即佛性此是真我。具八大自在义，即是常乐我净四德涅槃，非外道凡夫所执之我，如华严记云：佛性之体。体非因果。因中取之，名为因性。果中取之，名为果性，非是佛性分成因果，如瓶取空，是瓶中空。世界取空，是世界中空。空无有异，故言众生智慧，是佛性因。菩提涅槃，是佛性果，非是佛性分成因果，故结示云：然则佛性非因非果。若以无障碍法界为宗，则法性即佛性。知一切法即心自性。若以心性为佛性者，无法非心性，则不隔内外，而体非内外。内外属相。性不同相，何有内外，然迷一性而变成外。外既唯心，何有非佛，所变无实，故说墙壁言无佛性。以性该相。无非性矣！如烟因火。烟即是火，而烟郁火。依性起相。相翳于性，如即水成波。波即是水。境因心变。境不异心。心若有性。境宁非有。况心与境，皆即真性。真性不二。心境岂乖。若以性从相，不妨内外境，而例于心今有觉知。修行作佛，即是邪见外道之法，故须常照，不即不离，不一不异。无所惑矣！故云则非内非外。随物迷悟。强说升沉。又华严策林问：众生与佛。迷悟不同。众生则六道循环。佛则万德圆满，如何有即众生即佛二互相收。混乱因缘。全乖法界。答：夫真元莫二。妙旨常均。特由迷悟不同，遂有众生与佛。迷真起妄。假号众生。体妄即真，故称为佛。妄则全迷真理。虽真无迷。悟即迷本是真，非是新有。迷因横起。若执东为西。悟解理生，如东本不易。就相假称生佛。约体故得相收，不见此源。迷由未醒。了斯玄妙。成佛须臾。经云：法界众生界。究竟无差别。一切悉了知。此是如来境，如来才成正觉。普见众生已成正觉。众生向佛心中。自受其苦。冀希玄之士。无舍妄以求真。</p>
  <p>会万物为己而成圣人。</p>
  <p>肇法师云：会万物为自己者，其唯圣人乎？又云：圣远乎哉！体之即神。道远乎哉！触事而真。夫云圣人者，圣即正也。了心悟道，即是正人。迷心背道，即是邪人。邪正由心。净秽在我。</p>
  <p>一两真金。胜氎花千斤之价值。</p>
  <p>高僧释道世云：勤勇忏悔者，虽知依理。须知心妄动。若真悟心远离前境者，如经云：譬如氎花千斤，不如真金一两。喻能观心胜，即灭罪强。又华严策。问：二障尘沙尚非所喻。阿僧祇劫未得断名。十地圣人分分渐损，如何一断一切断耶？既越常规。难以取信。答：惑本无从。迷真忽起。迷而不返。澜漫无涯。若纤云布空。其来无所。须臾弥满。六合黯然。长风忽来。倏尔云尽。千里无点。万像历然，方便风生。照惑无性。本空显现。众德本圆。八万尘劳皆波罗蜜。恒沙惑障并是真源。眼翳未除。空华乱起。但净法眼，何惑不除。滞执坚牢。居然多劫。</p>
  <p>半株檀树。改伊兰四十之由旬。</p>
  <p>经云：一株檀树。能改四十由旬之伊兰林。况一真心法。能破一切染法，如台教立无生一法，为破一切法遍。</p>
  <p>上上真机。滔滔法海。堕无明而不可隳。纵神力而焉能改。</p>
  <p>此一心法，是普眼门，唯对上机，方能信入。沦五趣而不坠。登一相而非升。以是不变易之法故。</p>
  <p>设戴角披毛之者，本性非殊。任形消骨散之人。至灵常在。</p>
  <p>如般若吟云：百骸虽溃散。一物镇长灵。又首楞严经云：纵汝形销命光迁谢。此性云何为汝销灭。</p>
  <p>等觉不迁。随物周旋。</p>
  <p>经云：不动等觉而建立诸法，不坏假名而谈实相。若等觉之心即不动。以染净之觉随缘而作诸法，亦不坏诸法而谈实相。以诸法无体不可坏。若坏即失诸法本空故。</p>
  <p>为出世真慈之父。作归宗所敬之天。</p>
  <p>如宗镜录中。立真心为宗。祖佛同证，即不立众生缘虑妄心。此心无体。诸经所破，然此妄心无体即真，故不用破。以众生执实，故须破之。宗镜录云：心有二种。一随染缘所起妄心，而无自体。但是前尘，逐境有无。随尘生灭，唯破此心。虽法可破，而无所破。以无性故。百论破情品云：譬如愚人见熟时焰。妄生水想，逐之疲劳。智者告言。此非水也，为断彼想，不为破水，如是诸法自性空。众生取相故著，为破是颠倒故。言破，实无所破。二常住真心。无有变异，即立此心以为宗镜。识论云：心有二种。一相应心，谓无常妄识虚妄分别，与烦恼结便相应。二不相应心，所谓常住第一义谛。古今一相。自性清净心。今言破者是相应心，不相应心立为宗本。</p>
  <p>一雨无私。群木而自分甘苦。太虚绝量。众器而各现方圆。</p>
  <p>法华经明三草二木。一雨而受润不同。楞严经明方现方空。圆现圆空。若除器方圆，则空无所在。</p>
  <p>既在正观。须当神听。</p>
  <p>上士神听。中士心听。下士耳听。神听入玄。能契心性。</p>
  <p>扣寂寂之玄门。蹑如如之道径。若玻璃随物而现色。于自体而匪亡。</p>
  <p>如玻璨珠。虽现外色青黄赤白，不失珠体。</p>
  <p>犹金刚对日而分形，逐前尘而不定。</p>
  <p>如金刚珠。于日中而色不定。此皆表心随缘不变，不变随缘。虽不守自性，亦不失自性，不守性是随缘，不失性是不变。</p>
  <p>菩提窟宅。解脱丛林。澹泊而慧眼何见。杳霭而大智难寻。五岳峥嵘而不峻。四溟浩渺而非深。</p>
  <p>一心高广。横竖难量。山未为高。海未为深。又遍界盈空。无法可现。山非是山。海非是海。以唯心故，如华严经颂云：了知非一二，非染亦非净，亦复无杂乱，皆从自想起。</p>
  <p>轮王坐妙宝床时，方能入定。</p>
  <p>轮王坐妙宝床时，入四禅而心离五欲。</p>
  <p>菩萨戴法性冠处。始得明心。</p>
  <p>菩萨著法性冠处。见一切法悉现在心。</p>
  <p>滞念才通。幽襟顿适。成现而可以坐参。周遍而徒烦游历。</p>
  <p>此一心成现法门，不用一点身心之力。坦然明白。先德云：沙门采宝，不动神情。其宝自现。又云：虚明自照，不劳心力。又云：不离当处常湛然。觅即知君不可见，如瑜伽仪轨释云：夫欲顿入三业。修习毗卢遮那法身观。瑜伽仪轨释，如来法身观者，先观发起普贤菩萨微妙行愿。复应以三密加持身心，则能入文殊师利大智慧海，然修行最初。于空闲处。摄念安心。闭目端身。结跏趺坐。运心普缘无边刹海。谛观三世一切如来。遍于一一佛菩萨前。殷勤恭敬礼拜旋绕。又以种种供具云海。奉献如是等一切圣众。广大供养已。复应观自心。心本不生。自性成就。光明遍照。犹如虚空。复应深起悲念。哀愍众生不悟自心。轮回诸趣。我当普化拔济。令其开悟。尽无有余。复应观察自心。诸众生心。及诸佛心。本无有异。平等一相。成大菩提心。莹彻清净。廓然周遍。圆明皎洁。成大月轮。量等虚空。无有边际。</p>
  <p>达无不是。统法界以为家。</p>
  <p>心为法界之家，亦为涅槃之宅，如法集经云：能知一切唯是一心，名为心自在。于其掌中出诸珍宝，亦以虚空而为库藏，名为物自在。一切身口意业以智为本，名智自在。又云：观世音白佛言：菩萨若受持一法。一切诸佛法自然如在掌中，何者是一法，所谓大悲。释曰：此是同体大悲。此悲性遍一切众生界，故能一雨普润。兰艾齐荣。一念咸收。邪正俱济。宝云经云：一切诸法。心为上首。若知于心，则能得知一切诸法。大灌顶经云：禅思比丘无他想念，唯守一法，然后见真。释曰：一法为宗。诸尘无寄。他缘自绝。妙性显然。志当归一，而何智不明。寻流得源，而何疑不释。撮要之旨。斯莫大焉。又如世尊最后垂示。应尽还原品三告之文。经云：尔时世尊如是逆顺入诸禅已。普告大众。我以甚深般若。遍观三界一切六道。诸山大海大地含生，如是三界根本性离。毕竟寂灭同虚空相。无名无识。永断诸有。本来平等。无高下想。无见无闻无觉无知，不可系缚，不可解脱。无众生无寿命，不生不起不尽不灭，非世间非非世间。涅槃生死皆不可得。二际平等。等诸法故。闲居静住。无所施为。究竟安置。必不可得。从无住法。法性施为。断一切相。一无所有。法相如是。其知是者，名出世人，是事不知，名生死始。汝等大众。应断无明。灭生死始。又复告大众。我以摩诃般若。遍观三界有情无情。一切人法悉皆究竟。无系缚者，无解脱者，无主无依，不可摄持，不出三界，不入诸有。本来清净。无垢无烦恼，与虚空等不平等非不平等。尽诸动念。思想心息，如是法相，名大涅槃。真见此法，名为解脱。凡夫不知，名曰无明。作是语已。复入超禅。从初禅出，乃至入灭尽定。从灭尽定出，乃至入初禅，如是逆顺入超禅已。复告大众。我以佛眼遍观三界一切诸法。无明本际性本解脱。于十方求了不能得。根本无故，所因枝叶皆悉解脱。无明解脱故，乃至老死皆得解脱。以是因缘。我今安住常寂灭光，名大涅槃，如上真实慈父广大悲心不可思议三告之文。或有遇斯教者，可以析骨为笔。剥皮为纸。刺血为墨，而书写之，不可顷刻暂忘。刹那失照。</p>
  <p>用而靡虚。将大地为标的。</p>
  <p>如与大地为的，所射无不中者，如观心人，所见无不是心。终无一尘有隔，如入楞伽经偈云：无地及诸谛。无国土及化。佛辟支声闻，唯是心分别。人体及五阴。诸缘及微尘。胜人自在作，唯是心分别。心遍一切处。一切处皆心。以心不善观。心性无诸相。</p>
  <p>至道无隔，唯理堪亲。</p>
  <p>若洞达一心。能通万汇，如牖隙之内。观无际之空。似径尺镜中。见千里之影。</p>
  <p>抉目而金鎞快利。</p>
  <p>大涅槃经云：初一说，名一指示。中间重说，名二指示。经末复说，名三指示。下合中末。未见佛性。并如于盲。华严疏释。以三谛为指。指为旨趣。义甚分明。一时横观，皆观三谛。竖亘十地，亦证三谛。第一指者即示俗谛。言凡是有心，定当作佛，皆有佛性。二者示真谛为第二指。云佛性者，名第一义空。三示中道为三指。经云佛性即是无上菩提道种子故，非有如虚空，非无如兔角，故知三谛。喻于三指。</p>
  <p>霪顶而甘露光新。</p>
  <p>顿悟一心之时，如醍醐入心。甘露霔顶。</p>
  <p>寂默无言。因居士而荐旨。</p>
  <p>文殊问维摩居士，如何是真入不二法门。居士默然。斯乃显一心不二之妙旨。</p>
  <p>虚空绝相。化阇王而悟真。</p>
  <p>文殊菩萨化阿阇世王。王以袈裟亲自挂文殊身上，而不见文殊身。及挂大众，亦不见身。返挂自身，亦不见身及衣。但见虚空相。因兹悟道。</p>
  <p>慧日晶明。信心调直。被大乘衣而坐正觉床。饮菩提浆而餐禅悦食。</p>
  <p>大涅槃经云：汝等虽染衣出家。未披如来大乘法衣。法华经云：如来座者，一切法空是。夫出家人。识心达本，故号沙门。举足下足，乃至著僧伽梨。念念皆与摩诃衍相应。饮正法味。餐涅槃食，所以阿难为不了心宗。忏悔云：我身虽出家。心不入道，如黄檗和尚云：达磨西来，唯传一心法。直下指一切众生心。本来是佛，不假修行。但令识取自心。见自本性。莫别求法。云何识自心，即如今言语者是汝心。若不言语。又不作用。心体犹如虚空相似，实无相貌，亦无方所，亦不一向是无。祗是有而不见。又云：但悟一心。更无少法可得。此即真佛。佛与众生一心。更无有异，不如言下自认取本法。此法即心。心外无法。此心即法。法外无心。又仰山和尚云：顿悟自心无相。犹若虚空。寄根发明，即本心具恒沙妙用。无别所持。无别安立，即本地，即本土。</p>
  <p>善财知见。举目而皆入法门。华藏山河。立相而无非具德。</p>
  <p>善财童子。登山入阁，皆证法门。以真心遍一切处故。随处发明。咸得见道，所以还源观云：华藏海内。其中莫问若山若河，皆具如来时智德。</p>
  <p>群蒙尽正。一概齐平。迹分尘界而不浊。性合真空而靡清。体凝一味而匪缩。用周万物而非盈。</p>
  <p>此一心法。湛然不动。虽随事开合。任物卷舒。其体未曾增减。设对机说法。广略开遮，不可执方便之言。迷于宗旨，如华严经颂云：言词所说法。小智妄分别，是故生障碍，不了于自心，不能了自心。云何知正道。彼由颠倒慧。增长一切恶。</p>
  <p>似天中意树之林。常随天转。</p>
  <p>天中有如意树。常随诸天意转。</p>
  <p>若人间心想之处。还逐人成。</p>
  <p>一切境界。因想而生，故经云：一切国土，唯想持之。华严经颂云：一切诸国土。想网之所现。幻网方便故。一念悉能入。又论云：离人无有法。离法无有人。</p>
  <p>贫济骊珠。幽冥玉烛，如来宝眼而自绝纤毫。</p>
  <p>佛眼无外，岂立纤毫。</p>
  <p>金沙大河而更无回曲。</p>
  <p>金沙大河。直入大海。以表正见直入心海。</p>
  <p>若海中之咸味。物物圆通。犹色里之胶青。门门具足。</p>
  <p>如傅大士心王铭云：无形无相。有大神力。能灭千灾。成就万德。体性虽空。能施法则。观之无形。呼之有声，为大法将。持戒传经。水中盐味。色里胶青。决定是有，不见其形。心王亦尔。身内居停。面门出入。应物随情。自在无碍，所作皆成。色里胶青者，书云：青出于蓝，而青于蓝。冰结于水，而寒于水。又一切法中，皆有安乐性，则是色总持门，如大般若经云：一切法趣色。色尚不可得。云何当有趣非趣，如是具历诸法皆然。般若意似当诸法之性，不异色性，故皆趣色。色不可得。当法性空。既无所趣。安有能趣。若智者意。一切法趣色。假观。色尚不可得。空观。云何当有趣非趣，即中道观。今但要初句。以取色性，为诸法依。以性普收，故皆趣色，则一色中具一切法，是事事无碍之义，故随一法皆收法界故。</p>
  <p>孤高独步。莹彻摅情。意根净而宝坊净。</p>
  <p>净名经云：心净即佛土净。又云：心净故众生净。心垢故众生垢，如一切垢净世界。及台教四土。祗是一自性清净心。此心若净。一切佛土皆悉净也，如镜明则照远。铃响则声高，是以华严经颂云：佛刹无分别。无憎无有爱。但随众生心，如是见有殊。又摄论云：一切净土，是诸佛及菩萨唯识智为体，即金刚般若论云：智习唯识通，如是取净土。若佛地论。以佛自在无漏心为体，非离佛净心外。别有实等净心色也。又云：色等即是佛净心所感。离佛自心之外。别无能感，如是假实之色，皆不离佛净心，即此净心。能显假实之色，故经云：青色青光。黄色黄光等是也。</p>
  <p>心地平而世界平。</p>
  <p>首楞严经云：毗舍如来摩持地菩萨顶言。当平心地，则世界地一切皆平。</p>
  <p>若拂雾以披天。神襟顿爽。似拨云而见日。法眼恒清。</p>
  <p>悟心之时，顿消积滞，如弥勒成道偈云：久欲度众生。欲拔无由脱。今日证菩提。豁然无所有。</p>
  <p>一道逍遥。群心仰慕。保证而犹玉玺之真文。</p>
  <p>一切万法，皆为心之所印，如王宝印。无前后际，故法句经云：森罗及万象。一法之所印。云何一法中，而见有种种矣！</p>
  <p>包藏而若琼林之宝库。</p>
  <p>第八识包含。犹如库藏。含藏十法界种子。无法不足。</p>
  <p>久行方了。具遍吉之明宗。</p>
  <p>遍吉是普贤菩萨。首楞严经颂云：心闻洞十方。生于大因力。初心不能入。云何获圆通。</p>
  <p>初学易亲。成慈氏之入路。</p>
  <p>首楞严经云：弥勒菩萨云：得成无上妙圆识心三昧，乃至尽如来国土净秽有无，皆是我心变化所现。我了如是唯心识故。识性流出无量如来。</p>
  <p>正念才发。狐疑自惺。匪五目之可鉴，岂二耳之能听。</p>
  <p>五眼者，肉眼。天眼。慧眼。法眼。佛眼。佛言：我以五眼尚不见。云何无目凡夫而称见乎？二耳者，一凡耳。二天耳。道书云：上士神听。中士心听。下士耳听。</p>
  <p>非有而非空，故称卓绝，不出而不在，实谓通灵。</p>
  <p>首楞严经云：汝之心灵。一切明了，是知性自神解。寂照泠然，如灵辩和尚云：夫一心不思议。妙义无定相。应时而用，不可定执。经云：一切贤圣，皆以无为法而有差别。用有差别。随处得名。究竟不离自心。此心能坏一切。能成一切，故云一切法皆是佛法。心作天。心作人。心作鬼神。畜生地狱，皆心所为。好恶皆由心。要生亦得。要不生亦得，即是无碍义。祗今一切施为。行住坐卧，即是心相。心相无相，故名实相。体无变动，亦名如来，如者不变不异也。无中现有。有中现无，亦名神变，亦曰神通。总是一心之用。随处差别即多义。一中解无量。无量中解一。了彼互生起。当成无所畏。又东方入正定。西方从定出。若了心外无法。一切唯心，即无一法当情。无有好恶是非，即不怖生死。一分处皆是，故云当成无所畏。无所畏即佛。佛具四无畏也。</p>
  <p>尘思俱逃。烦机顿洗。</p>
  <p>未悟道时，多兴妄虑。才了心日。想念不生，故经云：识停闲静。想灭无为。又首楞严经云：想相为尘。识情为垢。二俱远离，则汝法眼应时清明。云何不成无上知觉。又大乘理观，不念诸佛，即是念觉，故昔人云：真如无念，非念法能阶，实相无生，岂生心能至。无念念者，则念真如。无生生者，生乎实相，故起信云：若知虽念无有能念所念，是名随顺。若离于念，名为得入。净名云：常求无念实相智慧，故般若云：若念一切法，不念般若波罗蜜，不念一切法，则念般若波罗蜜。</p>
  <p>迥超万行之先。深彻法源之底。月光大士。变清水于自心。</p>
  <p>首楞严经云：月光童子初习水定。弟子窥牕观室，唯见清水。取一瓦砾投于水内。出定之后顿觉心痛故知定果色，皆是定中意识所变。</p>
  <p>空藏高人。现太虚于本体。</p>
  <p>首楞严经云：虚空藏菩萨云：我得无边身。尔时手执四大宝珠。照明十方微尘佛刹。化成虚空。又于自心现大圆镜。内放十种微妙宝光。流灌十方尽虚空际。</p>
  <p>甄明畅志。悟入怡神。若旱天而遍霶甘泽。犹萎草而顿遇阳春。</p>
  <p>涅槃经云：纯陀白佛言：世尊，唯愿世尊。霶甘露雨。洒我心田。又如大地。得遇春雨。草木[泳-永+费]发，故云：万物得地而生。万行得理而成，所以般若经云：一心具足万行。</p>
  <p>翠羽红鳞。普现色身之三昧。霞峰雾沚。同转根本之法轮。</p>
  <p>一切声是佛声。一切色是佛色。又山河大地。一一皆宗。</p>
  <p>智朗昏衢。梦惊长夜。</p>
  <p>识论云：一切众生。以第七识为长夜，如梦时不知是梦。觉时方悟，如迷时不了自心是佛。悟时方知，故经云：佛者觉也，如睡梦觉，如莲华开。</p>
  <p>贫室之金藏全开。</p>
  <p>大涅槃经云：如贫女人。舍内多真金之藏。家人大小无有知者，时有异人善知方便，乃至即于其家。掘出真金之藏。女人见已。心生欢喜。生奇特想。众生佛性亦复如是。若遇善友开发。明见佛性。心开意解。生大欢喜。</p>
  <p>焰宅之牛车尽驾。</p>
  <p>法华经明等赐一大车而出火宅。若了一切处唯是一心实相之旨，即是出宅义。</p>
  <p>纷然起作。冥冥而弗改真如。豁尔虚凝。历历而常随物化。</p>
  <p>肇论云：旋岚偃岳而常静。江河竞注而不流。野马飘鼓而不动。日月历天而不周。此四不迁，即万物皆不迁矣！则离动而无静。离静而无动。以一心动静，岂有离也。</p>
  <p>大象无形。洪音绝声。三光匿曜。河岳齐平。</p>
  <p>肇论云：大象隐于无形。大音匿于希声。此一心光横吞万象。更无纤毫于中发现，故傅大士颂曰：须弥芥子父。芥子须弥爷。山海坦然平。敲冰来煮茶，故知万法尽入不二法门。一际平等。更不俟夷岳盈壑。续凫截鹤，然后方平。</p>
  <p>向九居六合之中。随作色空明闇之体。</p>
  <p>六合者，四维上下。九居者，一欲界天。二初禅天。三二禅天。四三禅天。五四禅天。六空处天。七识处天。八无所有处天。九非想非非想天。广则二十五有四十二居处。并是有情受生居住之处。此皆因情想结成生死之身。业系二十五有之处，悉从心出，所以楞伽经云：三界上下法。我说皆是心。又云：心遍一切处。一切处遍心。法华经云：三方及四维。上下亦复尔，如首楞严经云：妙觉明心。先非水火，乃至汝以空明，则有空现。地水火风各各发明，则各各现。若俱发明，则有俱现，故知万法但心为体。循业发现，所见不同。随自想念而生差别，故云如来藏。随为色空。周遍法界，是以离自真心。更无一法，所有境界，皆是心光。</p>
  <p>于七大四微之内。分为色香味触之名。</p>
  <p>七大者，一地大。二水大。三火大。四风大。五空大。六见大。七识大，如首楞严经云：汝元不知如来藏中。性色真空。性空真色。清净本然。周遍法界，乃至推七大，皆无自性他性共性无因性，所以佛告阿难。若汝识性生于见中，如无明闇及与色空。四种必无。元无汝见。见性尚无。从何发识。若汝识性生于相中，不从见生。既不见明，亦不见闇。明闇一瞩，即无色空。彼相尚无。识从何发。若生于空，非相非见，非见无辩。自不能知明闇色空，非相灭缘。见闻觉知无处安立。处此二非。空则同无。有非同物。纵发汝识。欲何分别。若无所因突然而出，何不日中别识明月。汝更细详微细详审。见托汝睛。相推前境，可状成有，不相成无，如是识缘因何所出。识动见澄非和非合。闻听觉知亦复如是，不应识缘无从自出。若此识心本无所从。当知了别见闻觉知。圆满湛然。性非从所。兼彼虚空地水火风。均名七大。性真圆融，皆如来藏。本无生灭。阿难。汝心粗浮，不悟见闻发明了知。本如来藏。汝应观此六处识心，为同为异，为空为有，为非异同，为非空有。汝元不知如来藏中。性识明知。觉明真识。妙觉湛然。周遍法界。含吐十虚。宁有方所。循业发现。世间无知。惑为因缘及自然性，皆是识心分别计度。但有言说。都无实义。又本是一真心。分成六和合，如眼见之为色。耳闻之为声。鼻嗅之为香。舌尝之为味。身受之为触。意知之为法。又祖师云：处胎曰身。出世为人。在眼曰见。在耳曰闻。在鼻曰嗅香。在舌曰谈论。在手曰执捉。在脚曰运奔。变现俱该法界。收摄不出微尘。识者唤作佛性，不识者唤作精魄，故云一色一香。无非中道。</p>
  <p>德御神州。威灵法宇。通智海之宏津。立吾宗之正主。</p>
  <p>心为万法之宗。宗者尊也主也，如楞伽经中。佛语心为宗。无门为法门，不退转法轮经云：善知一切众生无相，悉同法界，非见非不见，何以故。法界即是一切众生心界，是名信行。南岳思大和尚云：若学者先须通心。心若得通。一切法一时尽通。</p>
  <p>违情难信，如藕丝悬须弥之山。</p>
  <p>涅槃经云：佛言：若有人能以藕丝悬须弥山，可思议不，不也。世尊。佛言：菩萨能以一念称量生死。有不可思议理，而但仰信而已，不能一念即如来藏，故非圆意。</p>
  <p>入悟能谈。似一手接四天之雨。</p>
  <p>如佛藏经云：无名相中。假名相说，皆是如来不思议力。譬如有人。嚼须弥山。飞行虚空。石筏渡海。负四天下及须弥山。蚊脚为梯。登至梵宫。劫尽烧时，一唾劫火即灭。一吹世界即成。以藕丝悬须弥山。手接四天下雨，如来所说一切诸法。无相无为无生无灭。令人信解。甚为难有。甚为希有。又经云：奇哉世尊。于无异法中，而说诸法异，故云说法是大神变。无中说有。有中说无，岂非神变耶？</p>
  <p>居混沌之始。出恍惚之间。</p>
  <p>混沌之始者，以不知无始无明。最初一念，不觉而起。第八藏识。一半不执受，为无情世间山河大地等。一半有执受，为有情世间众生五阴身等，皆从一心所造，不达此理者，此间周礼。或称混沌。西天外道。或说冥初。老十云：杳杳冥冥。其中有精。恍恍惚惚。其中有物。</p>
  <p>法雷震四生之幽蛰。慧日烛三界之重关。</p>
  <p>此一心宗。当悟之时，如迅雷震于长空。似千日照于旷野。能令堕业系之人。出三界之牢狱。溺生死之者，脱六趣之樊笼。</p>
  <p>不世之珍。抱玄门而寂寂，非常之道。任法性以闲闲。</p>
  <p>不世之珍者，以此心宝，非世之珍，非常之道者，此一心大道，非常情之所解。</p>
  <p>发觉根苗。胤灵筋骨。</p>
  <p>因心悟道。发心之初，即坐道场，便登祖位。</p>
  <p>若谷神之安静。似幻云之出没。</p>
  <p>肇论云：法身无像。应物以形。般若无知。对缘而照。万机烦赴而不挠其神。千难殊对而不干其虑。动若行云：止犹谷神，岂有心于彼此。情系于动静者乎？注云：法身无形。能现众像。圣智无知。能照万机。无心应物。虽慜而不挠其神。有难皆通。虽通而不干其虑。无心而动。动若行云：心无定方。犹谷神之不死。绝彼此动静之心也。老聃曰：谷神不死，是谓玄牝。玄牝之门，是谓天地之根。注云：谷者养也。人能养神则不死。神即五藏之神也。若五藏尽伤，则五神去矣！是谓玄牝者，注云：玄者天也。牝者地也。主出入于鼻与天通，故鼻为玄也。主出入于口与地通，故口为牝也。玄牝之门是谓天地之根者，根者元也。言鼻口之门，是乃通天地之元气。</p>
  <p>事因理显。犹金乌照万里之程。</p>
  <p>华严疏云：理随事变。一多缘起之无边。事得理融。千差涉入而无碍。</p>
  <p>用就体施，如玉兔摄千江之月。</p>
  <p>证道歌云：一月普现一切水。一切水月一月摄。一法遍含一切法。我性常与如来合。</p>
  <p>非相非名。孤寂幽清。一言无不略尽。殊说更非异盈。</p>
  <p>一言者，约略说。约理说。殊说者，约广说。约事说，故不动一心而演诸义，不坏诸义而显一心，即卷常舒，如来于一言语中。演说无边契经海，即舒常卷。一切法门无尽海。同会一法道场中，如草木四微。从地而生。还归地灭。犹波浪鼓动。依水而起。还复水源，如法从心生。还归心灭，故经云：当处生。当处灭。又华严经颂云：佛智通达净无碍。一念普知三世法，皆从心识因缘起。生灭无常无自性，所以清凉疏云：华严经者，统唯一真法界，谓总该万有，即是一心也。</p>
  <p>吞苦雾而浸邪峰。须澄性海。</p>
  <p>性海泓澄。湛然明净。当悟心之时，能尽苦源。顿消邪见，故般若心经云：行深般若之时，照见五蕴皆空。度一切苦厄。</p>
  <p>降四魔而夷六贼。应固心城。</p>
  <p>四魔者，一天魔。二阴魔。三死魔。四烦恼魔。首楞严经云：六为贼媒。自劫家宝。心城者，华严经入法界品中。宝眼主城神为善财言。应守护心城，谓毕竟断除悭嫉谄诳。应清凉心城，谓思唯一切诸法实性。应增长心城，谓成办一切助道之法。应严饰心城，谓造立诸禅解脱宫殿。应照耀心城，谓普入一切诸佛道场。听受般若波罗蜜法。应增益心城，谓普摄一切佛方便道。应坚固心城，谓恒勤修习普贤行愿。应防护心城，谓常专御扞恶友魔军。应廓彻心城，谓开引一切诸佛智光明。应善补心城，谓听受一切佛所说法。应扶助心城，谓深信一切佛功德海。释曰：夫城者，能防外寇。护国安人。坚密牢强即无众患。况心城须护。密守关津。无令外缘六尘魔贼所侵。内结烦恼奸臣所乱。防非禁恶。常施莹净之功。立德运慈。广备庄严之事，遂得四门无滞。一道常通。力敌大千。威临法界，可以抚提弱丧。摄化无遗。伏外降魔。永固真基者矣！</p>
  <p>广演玄风。长施法利。</p>
  <p>沙门唯以弘教说法。能报佛恩。首楞严经颂云：将此深心奉尘刹，是则名为报佛恩。又证道歌云：默时说。说时默。大施门开无拥塞。</p>
  <p>诸圣不改其仪。</p>
  <p>此一心法，是古今千圣不易之道。</p>
  <p>万邪莫回其致。</p>
  <p>邪不干正。天魔不能坏。外道不能乱，故云：天魔外道皆法印。魔界即佛界。外道经书皆是佛说。既同轮并驾。焉能坏乎？</p>
  <p>十军三惑。消影响于幻场。</p>
  <p>十军者，佛偈云：欲是汝初军。忧愁为第二。饥渴第三军。渴爱为第四。第五睡眠军怖。畏为第六。疑为第七军。含毒为第八。第九利养军。著虚狂名闻。第十军自高。轻慢出家人。诸天世间人。无能破之者，我以智慧力。摧伏汝军众。汝虽不欲放。到汝不到处，是知战魔军者，即是自心魔。终无心外境。能与心为缘。但是自心生。还以心为相。三惑者，一见思惑。二尘沙惑。三无明惑。若直了心者，不唯十军三惑，乃至八万四千尘劳门，悉皆殒灭，故偈云到汝不到处。消影响于幻场者，如宝积经云：尔时世尊告幻师言。一切众生及诸资具皆是幻化，谓由于业之所幻故。诸比丘众亦是幻化，谓由于法之所幻故。我身亦幻。智所幻故。三千大千一切世界亦皆是幻。一切众生共所幻故。凡所有法无非是幻。因缘和合之所幻故。但了一心。诸幻自息，故宝藏论云：一切皆幻。其幻不实。知幻是幻。守真抱一。</p>
  <p>智刃慧刀。利锋芒于实地。</p>
  <p>以智慧剑。杀烦恼贼。</p>
  <p>一言合理。天下同归。</p>
  <p>一言契理。天下知音，故云：名无翼而长飞。道无根而永固。</p>
  <p>体标奇而显妙。用含虚而洞微，可谓镇敌国之宝珠。千金罕易。挺惊人之法将。万古传辉。</p>
  <p>敌国之宝珠者，此心或为无价之宝。或在轮王顶上。或处贫子衣中。龙女亲献而成佛刹那。善友求之而利济无尽。惊人之法将者，说心地法门之时，天魔胆落。外道魂惊，如舍利弗智慧第一，为释迦右面弟子。称为法将。</p>
  <p>动而无为。寂而常照。立佛道之垣墙。树修行之大要。</p>
  <p>大约修行，不出定慧一心。真如妙性寂然名止。寂而常照名观，非能所观而分二法。</p>
  <p>画出山河国土。意笔纵横。分开赤白青黄。心灯照耀。</p>
  <p>华严经颂云：心如工画师。能画诸世间。五阴悉从生。无法而不造。心光照耀者，大般若经云：若幽冥世界。及于一一世界中间。日月等光所不照处，为作光明。应学般若。般若者即心智之光。华严论云光明觉品者，为令信心。自以自心光明。觉照一切世间。无尽世界。总佛境界。自亦同等。以心随光一一照之。</p>
  <p>性自神解，不同虚空。或垂本以显迹。或居边而即中。犹师子就人之机理标径直。</p>
  <p>痴狗逐块。师子就人。此喻上机闻法。直了心宗，不随问答，逐语生解。</p>
  <p>如王索一锤之器。言下全通。</p>
  <p>王索宝器。须是一锤便成。第二第三锤成，皆不中进。此喻一言之下，便契无生，不须再问：落于阴界。</p>
  <p>慧海关防。灵园苗裔。遍滋广摄而不拣高低。竖彻横该而混同粗细。</p>
  <p>一心广备，不择上中下机。以是一际平等法门，故竖彻三际。横亘十方。览而不遗。收无不尽。粗处粗现。细处细现。粗细随缘。法体恒寂，唯心之旨。常无变易。</p>
  <p>作一种之光辉，为万途之津济。</p>
  <p>大庄严经论。说求唯识人颂云：能取及所取。此二唯心光。贪光及信光。二光无二体。释曰：求唯识人。应知能取所取。此之二种，唯是心光，如是贪等烦恼光。及信等善法光，如是二光，亦无染净二法，何以故，不离心光别有贪等信等染净法故。二光亦无相。偈曰：种种心光起，如是种种相。光体非体故，不得彼法实。释曰：种种心光，即是种种事相。或异时起。或同时起。异时起者，谓贪光嗔光等。同时起者，谓信光进光等。光体非体等者，如是染位心数净位心数，唯有光相，而无光体，是故或世尊不说彼为真实之法。</p>
  <p>闇鬼没于明灯。</p>
  <p>如人闇中疑鬼。以烛照之。豁然疑解。况心外见法。了心即无境。</p>
  <p>毛轮消于厚翳。</p>
  <p>如人目有翳。空中见毛轮。况不识心人。妄见心外之境，如密严经颂云：幻事毛轮等。在在诸物相。此，皆心变异。无体亦无名。</p>
  <p>确乎不拔。高超变易之门。</p>
  <p>万法不迁。一心常住。但当见性。自断狐疑。余曾亲推。似见斯旨，如宗镜中引不迁论云：旋岚偃岳而常静。江河竞注而不流。野马飘鼓而不动。日月历天而不周。疏云：前风非后风，故偃岳而常静。前水非后水，故竞注而不流。前气非后气，故飘鼓而不动。前日非后日，故历天而不周。钞云：然自体念念不同，则初一念起时，非第二念时，乃至最后吹著山时，非初起时，则无前念风体，定从彼来。吹其山也。且山从初动时，以至倒卧地时，其山自体念念不同，则初一念动时，非第二念动时，乃至最后著地时，非初动时，则无初动山体，定从彼来。至著地时，斯皆风不至山。岳不著地。虽旋岚偃岳。未曾动也。以此四物。世为迁动，然虽则倒岳历天，皆不相知。各不相到。念念自住。各各不迁。且如世间称大。莫遇四大。四大中动。莫越风轮。以性推之。本实不动，如义海云：鉴动寂者为尘。随风飘飏是动。寂然不起是静，而今静时由动不灭，即全以动成静也。今动时由静不灭，即全以静成动也。由全体相成，是故动时正静。静时正动，亦如风本不动。能动诸物。若先有动，则失自体，不复更动。今观此风周遍法界。湛然不动。寂尔无形。推此动由，皆从缘起。且如密室之中。若云有风。风何不动。若云无风。遇缘即起。或遍法界拂，则满法界生，故知风大不动。动属诸缘。若于外十方虚空中。设不因人拂。或自起时，亦是龙蜃鬼神所作。以鬼神属阴。至晚则风多故，乃至劫初劫末成坏之风。并因众生业感。世间无有一法不从缘生。缘会则生。缘散则灭。若执自然生者，只合常生，何得紧缦不定。动静无恒，故知悉从缘起。又推诸缘和合成事。各各不有。和合亦无。缘缘之中。俱无自性。但是心动。反推自心。心亦不动。以心无形故。起处不可得，即知皆从真性起。真性即不起，方见心性。遍四大性。体合真空。性无动静。以因相彰动。因动对静。动相既无。静尘亦灭，故首楞严经云：性风真空。性空真风，即斯旨矣！</p>
  <p>湛尔唯坚。永出轮回之际。</p>
  <p>此心前际不生。中际不住。后际不灭，故法华经云：是法住法位。世间相常住。世间相者，即众生五阴心。离五阴无世间，何者，无情世间，即众生心变。既从心变。一一随心。常住真如之法位。</p>
  <p>妙极众象。理统诸方，如积海而含万水。犹聚日而放千光。</p>
  <p>此一点灵台自性光明。遍照法界。无法不收，故首楞严经云：诸法所生，唯心所现。现处即心。更无别体，如圆觉疏序云：夫血气之属必有知。凡有知者必同体，所谓真净明妙。虚彻灵通。卓然而独存者也。众生之本原，故曰心地。诸佛之所得，故曰菩提。交彻融摄，故曰法界。寂静常乐，故曰涅槃，不浊不漏，故曰清净，不妄不变，故曰真如。离过绝非，故曰佛性。护善遮恶，故曰总持。隐覆含摄，故曰如来藏。超越玄秘，故曰密严国。统众德而大备。铄群昏而独照故曰圆觉。其实皆一心也。背之则凡。顺之则圣。迷之则生死始。悟之则轮回息。亲而求之，则止观定慧。推而广之，则六度万行。引而为智，然后为正智。依而为因，然后为正因。其实皆一法也。终日圆觉而未尝圆觉者凡夫也。欲证圆觉而未极圆觉者菩萨也。住持圆觉而具足圆觉者如来也。离圆觉无六道。舍圆觉无三乘，非圆觉无如来。泯圆觉无真法。其实皆一道也。三世诸佛之所证。盖证此也，如来为大事出现。盖为此事也。三藏十二部一切修多罗盖诠此也。释曰：心之一法，名为普法。欲照此心。应须普眼虚鉴。寂照灵知，非偏小而可穷。以圆满而能觉，故曰圆觉。此约能证也。真如妙性。寂灭无为。具足周遍。无有缺减，故曰圆觉。此约所证也。能所冥合，唯是一心。此一心能为一切万法之性。又能现三乘六道之相。摄相归性。曾无异辙，则世间出世间升降虽殊。凡有种种施为莫不皆为此也。离此，则上无三宝一乘。下无四生九有。</p>
  <p>文圃义围。言将发而词丧。清神静思。意欲缘而虑亡。</p>
  <p>言将发而词丧者，首楞严经云：用世语言。入佛知见，如将手掌捉摩虚空。徒益自劳。虚空云何随汝执捉。意欲缘而虑亡者，般若经云：如[虫*太][虫*未]虫。处处能泊，而不能泊火焰之上，如意根遍缘一切境，而不能缘般若。以心智路绝故。</p>
  <p>处众不群。居尊匪独。</p>
  <p>志公和尚歌云：处众不见諠哗。独自亦无寂寞。</p>
  <p>阐大道之基垧。布教海之漩澓。了辩乳之真机。</p>
  <p>大涅槃经云：如盲问乳，不知乳之正色，如无己眼。随他问答，不达自心。若上上机人。一闻千悟。获大总持。</p>
  <p>达观象之明目。</p>
  <p>大涅槃经。明众盲摸象。各说异端，不见象之真体，亦况错会般若之人。依通见解。说相似般若。九十六种外道。及三乘学者，禅宗不得旨人。并是不见象之真体，唯直下见心性之人，如昼见色。分明无惑。具己眼者，可相应矣！</p>
  <p>蹑萨云路兮非近非远。诣清凉池兮不迟不速。</p>
  <p>萨云路者，即众生心。了之即是，非论近远。清凉池者，即一心圆明。无尘垢热恼，故云清凉。智论云：有目无足，不到清凉池。有足无目，亦不到清凉池。目足更资，方能得到。顿悟自心为目，如说修行为足，故须理事齐运，定慧双修，方入一心之智海也。</p>
  <p>出一语兮海竭山崩。提妙旨兮天翻地覆。举圆宗兮敷至理。法界横关。括众义兮掩群诠。禅门啮镞。</p>
  <p>宗门中有啮镞句，不通问答。</p>
  <p>念念而灵山出世。步步而兜率下生。</p>
  <p>华严论云：一念相应一念佛。大集经云：贪嗔痴出，即是佛出。又如来藏经云：我以佛眼观一切众生贪欲恚痴诸烦恼中。有如来智，如来眼，如来结加趺坐。俨然不动。善男子。一切众生虽在诸趣。烦恼身中有如来藏。常无染污。德相备足，如我无异。及经颂云：我今解了如来性，如来今在我身中。我与如来无差别，如来即是我真如。又成佛之义。随门不同。古释有四。一约性，即一真法界。二约相，即无尽事法。三性相交彻。显此二门不即不离。四以性融相。德用重重。初约体门者，问：体是佛不。答：是约无碍。应成四句。一是佛。法性身无所不至故。经云性空即是佛故。二非佛。绝能所觉为其性。平等真法界，非佛非众生故。三亦佛亦非佛。以法性无自性故。四双非。性与无性双泯绝故。经云：无中无有二。无二亦复无。三世一切空，是则诸佛见。二就相门有二。一情。二非情。真心随缘变能所故，然此二门。各皆染净，谓无明熏真如。成染缘起。真如熏无明。成净缘起。染成万类。净至成佛。以修净缘断彼染缘，方得成佛。依此二义，则生佛不同。于净缘中。复有因有果有纯有杂。若约纯门。随一菩萨尽未来际唯修一行。一一皆然。若约杂门。万行齐修尽未来际。若约因门。尽未来际常是菩萨。若约果门。尽未来际常是如来。经云：为众生故。念念新新成等正觉。若双辩门。尽未来际修因得果。若约双非。尽未来际非因非果，便同真性。今正约以性融相。一成一切成。成与不成。情与无情。无二性故。法界无限故。佛体普周故。色空无二故。法无定性故。十身圆融故。缘起相由故。生界无尽故。因果周遍故。远离断常故。万法虚融故，故说一成一切成也，非谓无情亦有觉性。同情成佛。若许成佛。此成则能修因。无情变情。情变无情，便同邪见。又此众生乃是像上之摸者，以见自成，即见他成，如云自心念念常有佛成正觉。此有三意。一云同一无性故得现成者，谓既无二性佛证一性得成佛故。生随一性皆成佛矣！二云妄性本虚生元是佛者，生自有妄。见生非佛。佛了妄虚。生何非佛。三真性叵得非今始成者，若有可得。今得成佛。证性叵得。佛非始成佛本是佛。佛之本佛，何异生佛，是故一成一切皆成，亦可说言。若一不成一切不成。同一性故。今是成佛门故，故一切皆成佛也。</p>
  <p>娑婆现华藏之海。</p>
  <p>还源观云：是以大智圆明。睹纤尘而观性海。真源朗现。一尘之处现全身。万法显必同时。一际理无前后。华严记云：华藏净缘熟。娑婆为华藏。娑婆染缘熟。华藏现娑婆。此皆转名不转体。但随心现，如法华经三变净土。只变心耳。又云：华藏世界海者，以无尽大愿风轮。持大悲水。生无边行华。以法性虚空。能容万境。重叠无碍。于其水上生一大莲华。周法空界，名种种蕊香幢。明根本智。起差别智。行差别行，名蕊，如经颂云：譬如心王宝。随心现众色。众生心净故。得见清净刹。又云：譬如众缋像。画师之所作，如是一切刹。心画师所成。又云：无量诸刹种。随众生心起。又云：一一心念中。出生无量刹。</p>
  <p>园林为王舍之城。见闻觉知。运普贤无尽之行。周旋俯仰。具文殊本智之名。</p>
  <p>先德云：文殊即是众生现行分别心。普贤即是众生尘劳业惑行。又普贤身同虚空性。一切众生以为生死，是以能对现色身。以同是虚空性故。又云：六根三业。并是文殊实相。体周万象森罗。无非般若，何有一处非文殊普贤耶？</p>
  <p>从实分权。</p>
  <p>从一乘实。分出三乘权。从三乘权。会归一乘实，即是从心而开三。从心而合一。又即一而三相不同，即三而一体无别。</p>
  <p>因别显总。掷大千于方外。吸海水于毛孔。</p>
  <p>因别显总者，以用彰体。因境识心，非总无以出别，非别无以显总，如净名经云：掷娑婆于界外。移妙喜于此方者，是明即近即远，即秽即净，不出一心矣！又云海水入毛孔者，台教云：识得海水真性，即是毛孔真性，故云海水入毛孔。又云芥纳须弥者，一切众生无明心，即是佛心，是名须弥入芥。设有无边不可思议神变之事，皆同此释。华严记云：佛智平等如虚空，则众生之界，皆是如来智中之物。二者智能包纳。犹是智类。今毛孔顿现，则细巨顿收。良以色性融无碍故。以性融相，为本真心之力也。</p>
  <p>妙位初成之际。天雨四华。无明欲破之时，地摇六动。</p>
  <p>天雨四华者，台教云：表菩萨四位。一十住位。二十行位。三十回向位。四十地位。华是柔软义，亦表于行，亦表于善根。菩萨以行入位，故天雨华，然皆是心华。般若经云：此非天华，亦非意树华，乃是无生华。地摇六动者，是破无明。动六根之坚执。执从心生，亦是动于心地。</p>
  <p>理事无碍。</p>
  <p>理能成事。事能显理。有理事无碍。有事事无碍。华严记云：周遍含容观中。有事事无碍者，菩萨虽复看事，即是观理，然说此事为不即理者，以事虚无体，而不坏相，所以观众生。见诸佛。观生死。见涅槃。以全理之事。恒常显现，是以事既全理，故不即理。若也即理，是不全矣！如金铸十法界像。一一像全体是金，不可更言即金也。</p>
  <p>本末同歧。</p>
  <p>因本示末。末还归本，如心无自性。因境而生。境无自性。因心而现。能所互成。一体无异，如百门义海云：若以尘唯心现，则外尘都绝。若以心全现尘，则内心都泯。泯者泯其体外之见。存者存其全理之事，即泯常存，即存常泯。</p>
  <p>横吞五乘之粹。</p>
  <p>五乘者，一人乘。二天乘。三声闻乘。四缘觉乘。五菩萨乘。持五戒。得人乘。持十善。得天乘。修四谛法。得声闻乘。修十二因缘法。得缘觉乘。修六度行。得菩萨乘，乃至三乘四乘一乘，皆从一心而出，所以楞伽经颂云：诸天及人乘。声闻缘觉乘。诸佛如来乘。我说此诸乘，乃至有心转。诸乘非究竟。若彼心灭尽。无乘及乘者，故知三乘五性，皆自心生。若无于心。既无能乘之人，亦无所乘之法，故云无乘及乘者也。</p>
  <p>圆舒八藏之奇。</p>
  <p>八藏者，一渐教。二顿教。三不定教。四秘密教。五藏教。六通教。七别教。八圆教，如经云：十二分教。于真如法界流出。以心为体。演出无穷，何者，若心空。演出声闻藏。若心假。演出菩萨藏。若心中。演出佛藏。</p>
  <p>从心而出心。犹兰生兰叶。因意而发意。似檀孕檀枝。</p>
  <p>境从心变。变是自心。从心现心。更无异物，如宝积经偈云：如钻木出火。要假众缘力。若缘不和合。火终不得生，是不悦意声。毕竟无所有。知声性空故。嗔亦不复生。嗔不在于声，亦不身中住。因缘和合起。离缘缘不生，如因乳等缘。和合生酥酪。嗔自性无起。因于粗恶事。愚者不能了。热恼自烧燃。应当如是知。究竟无所有。嗔性本寂静。但有于假名。嗔恚即实际。以依真如起。了知如法界，是名嗔三昧。又偈云：是大夜叉身。从于自心起，是中无有实。妄生于恐怖，亦无有怖心，而生于怖畏。观法非实故。无相无所得。空无寂静处。现此夜叉身，如是知虚妄，是夜叉三昧。且夜叉一身。于外相分甚为粗恶。令人怖畏。嗔之门，是根本烦恼。最能烦乱。此内外二法。尚成三昧。举一例诸，可为一心龟镜，则若境若心，皆成正受，如华严经偈云：禅定持心常一缘。智慧了境同三昧。</p>
  <p>不空之空，非有之有。</p>
  <p>心空，则无性而空。空而不空。心有，则无性而有。有而不有，不有之有。有显一如，不空之空。空成万德，可谓摧万有于性空。荡一无于毕竟矣！则张心无心外之境。张境无境外之心。若互夺两亡。心境俱泯。若相资并立。心境宛然。又二而不二。心境冥一，不二而二。心境历然。又心外无境故难入。境外无心故甚深。</p>
  <p>如外无智而可知。智外无如而可守。</p>
  <p>华严经云：智外无如为智所入，如外无智能证于如。智即是如，如即是智。法界寂然曰如。寂而常照曰智，岂离寂外别有智耶？若智外有如。智则收法不尽。若如外有智。真如则不遍智中。举一全收，不容相并，如经云：无有少法与法同住，则显法性无容并真。二既不存。一亦奚立，如斯断证，唯实教宗。又如是所证。智是能证。能所冥合。心境一如。</p>
  <p>帝网而重重交映，非一非多。</p>
  <p>此是十玄门中。第七因陀罗纲境界门，如天帝殿。珠纲覆上。一明珠内。万象俱现。诸珠尽然。又互相现影。影复现影。重重无尽，故千光万色。虽重重交映，而历历驱分，亦如两镜互照。重重涉入。传辉相写。递出无穷。此况一心真如无尽之性。流出万法。影现法界。无尽无穷。</p>
  <p>芥瓶而历历分明，不前不后。</p>
  <p>华严疏云：炳然齐现。犹彼芥瓶，即十玄门中。第三微细相容安立门。一能含多，即曰相容。一多不杂，故云安立。炳者明也。一者是所合微细，如琉璃瓶盛多芥子。炳然齐现，不相妨碍，非前非后。此况一心能含万法。性相历然。</p>
</body></html>