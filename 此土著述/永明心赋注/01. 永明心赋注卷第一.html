<!DOCTYPE html>
<html>
<head>
  <meta charset="utf-8"/>
  <meta name="author" content="永明延寿禅师/宋"/>
  <meta name="library" content="龙藏"/>
  <meta name="catalog" content="龙藏/此土著述"/>
  <title>永明心赋注卷第一</title>
</head>
<body>
  <h1 class="head">永明心赋注卷第一</h1>
  <p>觉王同禀。</p>
  <p>楞伽经。佛语心为宗。无门为法门。又经颂云：如世有良医。以妙药救病。诸佛亦如是，为物说唯心。问：佛语心为宗。无门为法门。既称心赋，便是标宗，何假广用文言。仍繁注解。且凡论宗旨，唯逗顿机，如日出照高山。驶马见鞭影，所以丹霞和尚云：相逢不擎出。举意便知有。首楞严经云：圆明了知，不因心念。扬眉动目。早是周遮，如先德颂云：便是犹倍句。动目即差违。若问曹溪旨，不更待扬眉。答：今为乐佛乘人，实未荐者，假以词句。助显真心。虽挂文言。妙旨斯在。俯收中下。尽罩群机。但任当人。各资己利。百川虽润，何妨大海广含。五岳自高，不碍太阳普照。根机莫等。乐欲匪同。于四门入处虽殊。在一真见时无别，如获鸟者罗之一目，不可以一目为罗。治国者功在一人，不可以一人为国，如内德论云：夫一水无以和羹。一木无以建室。一衣不称众体。一药不疗殊疾。一彩无以为文绣。一声无以谐琴瑟。一言无以劝众善。一戒无以防多失，何得怪渐顿之异。令法门之专一，故云：如为一人。众多亦然，如为众多。一人亦然，岂同劣解凡情，而生局见。我此无碍广大法门，如虚空非相，不拒诸相发挥。似法性无身。匪碍诸身顿现，所以藏法师云：自有众生。寻教得真。会理无碍。常观理而不碍持教。恒诵习而不碍观空，则理教俱融。合成一观，方为究竟博通耳。斯乃教观一如。诠旨同原矣！</p>
  <p>祖胤亲传。</p>
  <p>此土初祖达磨大师云：以心传心，不立文字。又云：直指人心。见性成佛，亦云：默传心印。代代相承。迄至今日。</p>
  <p>大开真俗之本。</p>
  <p>如大乘起信论云：有摩诃衍。能发起一切众生大乘信根，所言摩诃衍者，此云大乘。又大乘者，是众生心。心体周遍，故名为大。心能运载，故名为乘。立心真如门。心生灭门。论云：摩诃衍者，总说有二种。一者法。二者义，所言法者，谓众生心，是心则摄一切世间出世间法。依于此心。显示摩诃衍义，何以故，是心真如相，即示摩诃衍体故，是心生灭因缘相。能示摩诃衍自体相用故，所言义者，则有三种。一者体大，谓一切法真如平等不增减故。二者相大，谓如来藏具足无漏性功德故。三者用大。能生一切世间出世间善因果故。一切诸佛本所乘故。一切菩萨皆乘此法到如来地故，是知一心，是诸佛本所乘。菩萨因乘此心法，皆到如来地故。离此一心外。别无殊胜，故今赋咏。志在于此。藏法师云：真俗双泯。二谛恒存。空有两亡。一味常现，所以华严疏云：真俗虽相即，而各不坏其相，谓即有之空，方是真空，即空之有，方为妙有。空有不二。两相历然，如波即水而恒动。俗即真而俗相立，如水即波而恒湿。真即俗而真体存。已上皆况心之体用，非一非异。又云：不坏生灭门说真如门，不隐真如门说生灭门。良以二门唯一心故，所以十方诸佛。常依二谛说法。若不得俗谛，不得第一义谛。以俗谛无有自体，即第一义谛故。</p>
  <p>独标天地之先。</p>
  <p>傅大士颂云：有物先天地。无形本寂寥。能为万象主，不逐四时雕。老子云：有物浑成。先天地生。寂兮寥兮。独立而不改。周行而不殆，可以为天下母。吾不知其名。字之曰道。强之曰大。宝藏论云：空可空，非真空。色可色，非真色。真色无形。真空无名。无名名之父。无色色之母。作万法之根源，为天地之太祖。上施玄象。下列冥庭。元气含于大象。大象隐于无形，为识物之灵。灵中有神。神中有身。无为变化。各禀乎自然。</p>
  <p>常为诸佛之师。能含众妙。</p>
  <p>诸佛以法为师。起信论云：所言法者，众生心是。又知之一字。众妙之门。禅源集云：夫言心者是心之名。言知者是心之体。能含众妙者，一心杳冥之内。众妙存焉。清净法界。杳杳冥冥。以为能含。恒沙妙德。微妙相大。以为所含。相依乎性。性无不包，故称为含。又云：妄念本寂。尘境本空。空寂之心。灵知不昧，即此空寂之知，是前达磨所传清净心也。任迷任悟。心本自知，不籍缘生，不因境起。迷时烦恼。知非烦恼。悟时神变。知非神变，然由迷此知，即起我相。若了此知。刹那成佛，故心要笺云：心法本乎无住。无住心体。灵知不昧。又况如一摩尼珠。一灵心也，唯圆明净。空寂知也。都无一切差别色相。以体明故。对外物时，能现一切差别色相。色相自有差别。明珠不曾变易。且如珠现黑时，但云黑等是珠，如洪州马大师云：起心动念。弹指瞬目，所作所为，皆是佛性。此是即妄明真。或拟离黑觅珠，如北宗秀大师云：众生本有觉性，如镜有明性。烦恼覆之不见，如镜有尘闇。妄念尽则心明。昏尘灭则镜朗。此是离妄明真。或云明黑都无者，如牛头融大师云：诸法如梦。本来无事。心境本寂，非今始空。宜丧己忘情。情忘即绝。此是真妄俱无。初一皆真。次一皆妄。后一皆无，皆是未见珠也，如荷泽和尚。于空无相处。指示知见。了了常知，不昧心性。见珠黑之时，但见珠体明白，不观黑色。及青黄等杂色。既不即黑，亦不离黑，亦不黑白俱拂。了了见心性之时，不即不离。无住无著，非一非异，不取不舍。又真心本体。有二种用。一者自性本有。二者随缘应用。犹如铜镜。铜之质是自性体。铜之明是自性用。明所现影是随缘用。影即对缘方现。现有千差。明即光明。明唯一味。以喻心常寂是自性体。心常知是自性用。今洪州指示能语言分别等。但是随缘用。阙自性用也。又显教。有比量显。现量显。洪州云：心不可指示。但以能语言等验之。知有佛性，是比量显也。荷泽直云：心体能知。知即是心，不约知以显心，是现量显。洪州阙此。又不变是体。随缘是用。又荷泽所宗空寂知者，空寂即是无相。以神解之性。虽无形相，而灵知不昧，故云寂知，亦云寂照，亦云无相之智，亦云无知之知，如肇论云：放光般若云：般若无所有相。无生灭相。道行般若云：般若无所知无所见。此辩智照之用，而曰无相无知者，何耶？果有无相之知，不知之照。明矣！何者，夫有所知，则有所不知。以圣心无知，故无所不知，不知之知，乃曰一切知，故经云：圣心无知。无所不知。信矣！空寂即是无相，即是无知。论云无所不知。又云：乃曰一切知者，此知即是真知，为一切众生自心之体。真性灵知。湛然恒照，亦云无念之知。若有念而知。凡夫境界，故云知觉乃众生。若无念无知。二乘境界。若无念而知。诸佛境界。空寂即是无念，亦云无住之知。若有所住，如人入闇，则无所见。若无所住，如日月光明。照见种种色。华严锦冠云：含众妙而有余者，谓一切事，皆不改本相，不离本位。法法皆能为大为小，为一为多，为主为伴，即此即彼，即隐即显，即延即促。互相摄入。重重无尽，如帝网天珠。以要言之。随一一事。念念皆具十玄之义。同时具足。无有前后，如海一滴，即具百川。滴滴皆尔，故名为妙。</p>
  <p>恒作群贤之母，可谓幽玄。</p>
  <p>夫般若者，是诸佛之母，故净名经颂云：智度菩萨母。能生一切导师，所言般若者，即一切众生自心灵知之性耳，如宝藏论云：夫天地之内。宇宙之间。中有一宝。秘在形山。识物灵照。内外空然。寂寞难见。其谓玄玄。巧出于紫微之表。用在于虚无之间。端化不动。独而无双。声出妙响。色吐华容。穷睹无所。寄号空空。谁留其声，不见其形，唯留其功，不见其容。幽显朗照。物理虚通。森罗宝印。万象真宗。其为也形。其寂也冥。本净非莹。法尔圆成。光超日月。德越太清。万物无作。一切无名。能转变天地。自在纵横。恒沙妙用。混沌而成。谁闻不喜。谁闻不惊，如何以无价之宝。隐于阴入之坑。哀哉哀哉！其谓自轻。悲哉悲哉！晦何由明。其宝也。焕焕煌煌。朗照十方。阒寂无物。圆应堂堂。应声应色。应阴应阳。奇特无根。妙用常存。瞬目不见。侧耳不闻。其本也冥。其化也形。其为也圣。其用也灵，可谓大道之真精。其精甚灵。万有之因。凝然常住，与道同伦，故经云：随其心净，则佛土净。任用森罗。其名曰圣。又若证此一心，则解一切法门，如止观云：譬如良医。有一秘方。总摄诸方。阿伽陀药。功兼诸药，如食乳糜。更无所须。一切具足，如如意珠，乃至此一心，是大中大。上中上。圆中圆。满中满，实中实。真中真。了义中了义。玄中玄。妙中妙，不可思议中不可思议。若能如此简非显是。体权实而发心者，是一切诸佛种。譬如金刚。从金性生。佛菩提心。从大悲起，是诸行先，如服阿婆罗药。先用清水。诸行中最，如诸根中。命根为最。佛正法正行中。此心为最，如太子生。具王仪相。大臣恭敬。有大声名，如迦陵频伽鸟。壳中鸣声已胜诸鸟。此菩提心有大势力，如师子筋弦，如师子乳，如金刚锤，如那罗延箭。具足众宝。能除贫苦，如如意珠。虽小懈怠。小失威仪。犹胜二乘功德。举要言之。此心即具一切菩萨功德。能成三世无上正觉。</p>
  <p>灵性有珠。该通匪一。</p>
  <p>此一心灵台之性。最灵最妙。作万法之王，为群有之体。竖彻三世。横亘十方。大智度论云：在有情数中为佛性。在无情数中为法性，所以华严经颂云：法性遍在一切处。一切众生及国土。三世悉在无有余，亦无形相而可得，如肇论离微体净品云：夫性离微者，则非取非舍，非修非学，非本无今有，非本有今无，乃至一法不生。一法不灭，非三界所摄，非六趣所变，非愚智所改，非真妄所转。平等普遍。一切圆满。总为一大法界幻化灵宅。迷之者历劫浪修。悟之者当体凝寂。</p>
  <p>千途尽向于彼生。万象皆从于此出。</p>
  <p>净名经云：一切法以无住为本。无住者，一切众生第八识心。此心无住无本，故云从无住本。立一切法，如华严经云：不离于心，所见清净。又云：不离于心无处所，是知心生一切法，如地出水，如谷孕风，如石生云：如木出火，是知离心无法。离法无心，如长者论云：若直说第八种子识为如来藏者，即业种恒真。生怖难信。以法如是之力，何一含识而不具神通。承本觉性之功，岂一刹尘而靡含道迹，故华严经云法如是力者，本合如然。又云佛神力者，应真曰神，所以古德云：自力与佛力无别。自智与佛智无差。又云：一身即以法界为量。自他之境都亡。法界即自身遍周。能所之情见绝，如大海之渧。渧渧之中皆得大海。比众生之心。心心皆含佛智。</p>
  <p>事廓恒沙。理标精实。吞沧溟于毛孔，唯是自因。卷法界于尘中。匪求他术。</p>
  <p>首楞严经云：众生迷闷。背觉合尘，故发尘劳。有世间相。我以妙明不生不灭合如来藏，而如来藏，唯妙觉明圆照法界，是故于中。一为无量。无量为一。小中现大。大中现小，不动道场现十方界。身含十方无尽虚空。于一毛端现宝王刹。坐微尘里转大法轮，是知背境观心。自然大明相含，不为物转，亦如芥纳须弥等。百门义海云：且如见山高广，是自心现作大。今见尘小时，亦是自心现作小。今由见尘。全以见山高之心，而今现尘也，是故即小容大，如云万象如须弥。净心如芥子，故云森罗及万象。一法之所印，即是万法一心。一心万法，故称毛吞巨海。芥纳须弥，非干神通变化之力。真心具德法性如是，如华严记云：如经一毛端中一切世界差别性者，谓一毛端性，即是一切世界差别性。今一切世界即事。随其法性即一毛端。以性即毛端。诸界即性故。</p>
  <p>任机启号。应物成名。</p>
  <p>一切法本无名。但是心为名，故般若经云：六尘钝故，不自名，不自立，皆是因心立名，故云万法本闲，而人自闹。又云三阿僧祇名字，皆是心之异号，如天台净名疏云：一法异名者，诸经异名。说真性实相。或言一实谛。或言自性清净心。或言如来藏。或言如如。或言实际。或言实相般若。或言一乘。或言即是首楞严。或言法性。或言法身。或言中道。或言毕竟空。或言正因佛性。性净涅槃，如是等种种异名。此皆是实相之异称，故大智论偈言。般若是一法。佛说种种名。随诸众生类，为之立异字。大涅槃经云：如天帝释有千种名。解脱亦尔。多诸名字。又云佛性者有五种名故，皆是赴机利物，为立异名也，而法体是一。未曾有异，如帝释千名，名虽不同。终是目于天主，岂有闻异名故，而言非实相理，如人供养帝释。毁憍尸迦。供养憍尸迦。毁于帝释，如此供养。未必得福。末代执法者亦尔。或信赖耶自性清净心，而毁毕竟空。或信毕竟空无所有。毁赖耶识自性清净心。或言般若明实相。法华明一乘，皆非佛性。此之求福，岂不虑祸。若知名异体一，则随喜之善。遍于法界，何所诤乎？又诸经内。逗缘称机。更有多名。随处安立。以广大义边。目之为海。以圆明理显。称之曰珠。以万法所宗。号之曰王。以能生一切。詺之曰母。但是无义之真义。多亦不多。无心之真心。一亦不一，故华严私记云：取决断义。以智言之。取能生长。以地言之。取其高显。以山言之。取其深广。以海言之。取其圆净。以珠言之。此上约有名。尚乃无数。更有无名，岂可测量，如大法炬陀罗尼经云：佛告诸菩萨。汝等勿谓天定天也。人定人也。饿鬼定饿鬼也，乃至如一事有种种名，如一人有种种名，如一天，乃至饿鬼畜生有种种名，亦复如是，亦有多饿鬼。全无名字。于一弹指顷。转变身体作种种形，如是众生于一时间现无量色身。云何可得呼其名也。若饿鬼等。有生处名字。受食名字。及寿命名字。若地狱众生。无有名字生处者，则其形亦无定。彼中恶业因缘未尽，故于一念中种种变身。释曰：如地狱中。一日一夜之中万生万死，岂可名其名字耶？又无间狱中。一一身无间。各各尽遍八万四千由旬。地狱之量不相障碍，是知业果不可思议，非独圣果，如云清净妙法身。湛然应一切。今时人将谓诸佛法身能分能遍，不信众生亦一身无量身。以众生业果不可思议故，是以经云：佛界不可思议。众生界亦不可思议。</p>
  <p>大士修之而行立。</p>
  <p>菩萨所行十波罗蜜。四摄。万行，皆从真慈悲心起，故金刚三昧经云：空心不动。具足六波罗蜜。又般若经云：一心具足万行十波罗蜜者，檀因心舍。经云：无可与者，名为布施，是名真施。若心外有法，即名住相布施，如人入闇，即无所见。戒因心持。经云：戒性如虚空。持者为迷倒。自性之律岂执事相。妄分持犯耶？忍因心受。经云：云何菩萨能行忍辱。佛言：见心相念念灭，岂可将心对治前境，为忍受耶？进因心作。经云：若能心不起。精进无有涯。宁著有为。妄兴劳虑耶？禅因心发。经云：能观心性，名为上定，岂避喧杂，而守静尘耶？般若从心起。经云：不求诸法性相因缘，是名正慧。宁外徇文言。强生知解耶？方便从心生。经云：菩萨以无所得而为方便，则心外无法，方能行菩萨之道。力从心运。四大之力皆不如心。心无形故力最无上。神通变化入不思议。心之力也。愿从心布。一切意愿尽从心生。一切行门，皆从愿起。智从心达，如来灵智，是众生心。此心念念具足十波罗蜜，乃至八万四千法门，皆从心出，如众生心中有体大。今日修行引出法身。心中有相大。今日修行引出报身。心中有用大。今日修行引出化身，故知三身四智，皆自心中出。心外更无一事一法而能建立，如还源观云：一体起二用。一者海印森罗常住用。海印者，真如本觉也。妄尽心澄。万象齐现。犹如大海。因风起浪。若风止息。海水澄清。无像而不现，故云森罗及万象。一法之所印。一法者，所谓一心，是心则摄一切世间出世间法，则是一法界大总相法门。体唯是一。依妄念而有差别。若离妄念，唯一真如，故云海印三昧。二者法界圆明自在用，是华严三昧也，谓广修万行。称理成德。普同法界，而证菩提。良以非真流之行。无以契真，何有饰真之行，不从真起。此则真该妄末。行无不修。妄彻真源。相无不寂。</p>
  <p>觉帝体之而圆成。</p>
  <p>诸佛了一切法，皆是真心圆成实性。众生迷于自心。但是遍计所执性。情有理无，如还源观云：良以法无分剂。起必同时。真理不碍万差。显应无非一际。用即波腾海沸。全真体以运行。体即镜净水澄。举随缘而会寂。若曦光之流彩。无心而朗十方，如明镜之端形，不动而呈万象。</p>
  <p>声闻证之为四谛。</p>
  <p>声闻不了自心。但见人空。证作苦谛集谛灭谛道谛。生灭四谛，为灰断之果，不达一心圆教无作四谛。具广大神通，所以舍利弗。于法华会中得见心性。亲受佛记。后方忏悔云：同共一法中，而不得此事。</p>
  <p>支佛悟之詺缘生。</p>
  <p>辟支佛但于自心境内。见因缘性离。证十二因缘法门，亦成灰断之果，皆不能一心圆具十法界之体用。</p>
  <p>天女之华无著。</p>
  <p>净名经中。天女散华之菩萨身上即无著。于声闻身上即华著身。大凡一切菩萨施为，皆是自心作用。以心无著故。华亦无著，是以声闻执为心外之华。妄起厌离。云不如法，乃随拂随生，故知万法。随自心生。随自心灭。</p>
  <p>海慧之水澄清。</p>
  <p>大集经中。海慧菩萨初来之时，不见四众。尽见为水。以法外无法故。</p>
  <p>执谬解而外道门开。边邪网密。</p>
  <p>西天九十六种外道，皆不达自心，唯苦其身。行投岩赴火无益苦行。但心外见法。理外别求，皆是外道尽成邪见，如密网自围，不能得出三界。</p>
  <p>役妄念而凡途业起。生死波横。</p>
  <p>一切诸业，皆从有心起。无心即无业，故经颂云：诸法不牢固。但立在于念。善解见空者，一切无想念。又云：一念中有九十刹那。一刹那中有九百生灭，故知生死即念。念即生死，所以经颂云：有念即生死。无念即泥洹。</p>
  <p>括古搜今。深含独占。</p>
  <p>此一心法。诸教同诠。无不指归传通于此，如大乘本生心地观经观心品云：尔时文殊师利菩萨摩诃萨白佛言：世尊，如佛所说。告妙德等五百长者，我为汝等敷演心地微妙法门。我今为是启问如来。云何为心。云何为地，乃至薄伽梵告诸佛母无垢大圣文殊师利菩萨摩诃萨言。大善男子。此法名为十方如来最胜秘密心地法门。此法名为一切凡夫入如来地顿悟法门。此法名为一切菩萨趣大菩提真实正路。此法名为三世诸佛自受法乐微妙宝宫。此法名为一切饶益有情无尽宝藏。此法能引诸菩萨众到色究竟自在智处。此法能引诣菩提树后身菩萨真实导师。此法能雨世出世财，如摩尼宝满众生愿。此法能生十方三世一切诸佛功德本原。此法能消一切众生诸恶业果。此法能与一切众生所求愿印。此法能度一切众生生死险难。此法能息一切众生苦海波浪。此法能救苦恼众生而作急难。此法能竭一切众生老病死海。此法善能出生诸佛因缘种子。此法能与生死长夜为大智炬。此法能破四魔兵众而作甲胄。此法即是正勇猛军战胜旍旗。此法即是一切诸佛无上法轮。此法即是最胜法幢。此法即是击大法鼓。此法即是吹大法螺。此法即是大师子王。此法即是大师子吼。此法犹如国大圣王。善能正法。若顺王化获大安乐。若违王化寻被诛灭。善男子。三界之中。以心为主。能观心者，究竟解脱，不能观者，究竟沉沦。众生之心。犹如大地。五谷五果。从大地生，如是心法。生世出世善恶五趣。有学无学。独觉菩萨。及于如来。以是因缘。三界唯心。心名为地。一切凡夫。亲近善友。闻心地法，如理观察，如说修行。自利教他。赞励庆慰，如是之人。能断二障。速圆众行。疾得阿耨多罗三藐三菩提。</p>
  <p>五乘道。炼出于冲襟。</p>
  <p>五乘者，一持五戒。得人乘。二行十善。得天乘。三修四谛。得声闻乘。四悟十二因缘法。得缘觉乘。五具六度行。得菩萨乘。此五乘法，皆从一念善心熏炼而出。</p>
  <p>十法界。孕成于初念。</p>
  <p>十法界者，一天法界修十善业。二人法界。持五戒业。三修罗法界。行憍慢业。四地狱法界。造十恶业。五饿鬼法界。造悭贪业。六畜生法界。造愚痴业。七声闻法界。证四谛法。八缘觉法界。悟十二因缘法。九菩萨法界。行六度门。十佛法界。行平等一乘法。已上凡圣。共成十法界。升降虽殊，皆从最初一念发起。尔后念念相续成事。善因乐果。恶因若果。前后相酬。未曾遗失，故经云：心能天堂。心能地狱。且约地狱界。法华中十如唯心。上九界亦然，如观音玄义云：地狱界具十如。性相体力作因缘果报本末究竟等。一如是地狱性者，性名不改，如竹中有火性。若其无者，不应从竹求火。从地求水。从扇求风。心有地狱界性，亦复如是。二地狱相者，揽而可别，名之为相。善观心者，即识地狱之相，如善相师。占相无谬。三地狱体者，以心为体。心觉苦乐，故以当体。譬如钗铛环钏之珠。终以银为体质。六道之色虽异。只是约心，故心为体也。四地狱力者，运御名力。缘刀山。入火聚，皆是其心力也。五地狱作者，发动曰作。既能有力，即有所作。或作善作恶，皆是心作也。六地狱因者，业是心因也。七地狱缘者，缘者假藉为缘也，如贪爱润业，即因缘会合也。八地狱果者，习果也，如地狱人。前世多淫。生地狱中。还约多淫。见可爱境，即往亲附，如见美女。近前抱之，即是铜柱，名习果也。九地狱报者，报者果也。昔有淫罪。今堕地狱。受烧炙之苦。昔行淫罪，名为欲火。后受其报，即受火车铁床之苦。初后相等。报应无善，名为报果也。十本末者，地狱本者，性德法也。地狱末者，修德法也。究竟等者，览修德即等有性德。览性德即具有修德。初后相在，故言等也。余九法界亦然。虽逐界行相各别。都不出一心，如性相体力作因缘果报本末等。十界十如，皆从心体而起。先因心造作善恶等业因缘。后受凡圣苦乐等果报。初后是心。本末皆等，故云本末究竟等。</p>
  <p>虚声顿息。法空之正信旋生。</p>
  <p>高僧传云：法空禅师初栖兰若。每至中宵。庵外常有清声所召。屡呼空禅。及至开关。又无踪迹。后乃悟云：乃是自心境界。尔后其声永绝。</p>
  <p>猛焰俄消。灵润之真诚立验。</p>
  <p>高僧传云：释灵润。常与四僧共游山谷。忽遇野火四合。三僧迸走。其灵润独不动，乃曰：心外无火。火是自心，为火可逃。焉能免火。言讫。火至身自敛。</p>
  <p>升沉表用。体具灵知。</p>
  <p>此知是一切众生心体，不同虚空。性自神解，亦不作意。任运而知。禅源集云：此言知者，不是证知。意说真性不同木石，故云知也，非如缘境分别之识，非如照礼了达之智。直是真如之性自然常知。又不同虚空者，灵然觉知。觉知即神解义。阴阳不测谓之神。解即是智。智即是知。知即一心也，故祖师云：空寂体上。自有本智能知。于一切染净法中。有真实之体。了然鉴觉。目之为心，如是无漏无明种种业幻，皆同真如性相。盖为真如随缘成于一切。一切不离真如。以理融之，唯是一味。此是通相。相即无相。若约别显。染净施为造作，即是真心不守自性。随缘之相用。隐显不定。升降一差。</p>
  <p>惺惺不昧。了了何亏。湛尔而无依无住。</p>
  <p>一切法依虚空。虚空无所依。一切法依真智。真智无所依。</p>
  <p>萧然而非合非离。</p>
  <p>祖师偈云：汝言与心亲。父母非可比。汝行与道合。诸佛心即是。外求有相佛，与汝不相似。欲识汝本心，非合亦非离。</p>
  <p>一字宝王。演出难思之法海。</p>
  <p>心为一字中王。经云：一句能训诲八万四千之国邑。又一切法中。心最为胜。万象含于一字。千训备于一言，如云依境教理行果五，唯识中。一明境唯识。舍离心外无境。一切境不离心故。二教唯识。成论本教。释彼唯识说故。三理唯识。成立本教所说之理。分别唯识性相义故。四行唯识。明五位修唯识行故。五果唯识。求大果亦证唯识性故。</p>
  <p>群生慈父。训成莫测之宗师。</p>
  <p>净名经颂云：方便以为父。一切诸圣，皆从一心方便门入。得成祖佛，为人天之师，故华严经云：以少方便。疾得菩提。以即心是故，所以疾证。又般若经云：以无所得为方便。心外无法，岂有得耶？是以菩萨亲证自心，方能入世间幻化之纲。自利利他。无有断绝，是知十方如来，皆悟心成佛，故华严经颂曰：若人欲了知。三世一切佛。应观法界性。一切唯心造，是以经中所说西方阿弥陀等诸佛，皆是释迦，如古释云：以理推之。结成正义，皆我本师海印顿现。且法华分身有多净土，如来何不指己净土，而令别往弥陀妙喜。思之，故知贤首弥陀等佛，皆本师矣！复何怪哉！言贤首者，即寿量品中。过百万阿僧祇刹。最后胜莲华世界之如来也。经中偈云：或见莲华胜妙刹。贤首如来住其中。若此不是叹本师者，说他如来在他国土，为何用耶？且如总持教中，亦说三十七尊，皆遮那一佛所现，谓毗卢遮那如来。内心证自受用。成于五智。从四智流出四方四如来，谓大圆镜智。流出东方阿閦如来。平等性智。流出南方宝生如来。妙观察智。流出西方无量寿如来。成所作智。流出北方不空成就如来。法界清净智，即自当毗卢遮那如来。言三十七者，五方如来。各有四大菩萨在于左右。复成二十，谓中方毗卢遮那如来四大菩萨者，一金刚波罗蜜菩萨。二宝波罗蜜菩萨。三法波罗蜜菩萨。四羯磨波罗蜜菩萨。东方阿閦如来四菩萨者，一金刚萨埵菩萨。二金刚王菩萨。三金刚爱菩萨。四金刚善哉菩萨。南方宝生如来四菩萨者，一金刚宝菩萨。二金刚威光菩萨。三金刚幢菩萨。四金刚笑菩萨。西方无量寿如来，亦名观自在王如来。四菩萨者，一金刚法菩萨。二金刚剑菩萨。三金刚因菩萨。四金刚利菩萨。北方不空成就如来四菩萨者，一金刚业菩萨。二金刚法菩萨。三金刚药叉菩萨。四金刚拳菩萨。已具二十五。及四摄八供养，故成三十七。言四摄者，即钩索锁铃。八供养者，即烧散灯涂华鬘歌舞，皆上有金刚。下有菩萨，然此三十七尊。各有种子，皆是本师智用流出，与今经中海印顿现大意同也。问：若依此义，岂不违于平等意趣。平等意趣云定即我者，依于平等意趣而说，非即我身，如何皆说为本师耶？答中平等之定，乃是一义，唯识尚说一切众生中有属多佛。多佛共化以为一佛。佛能示现以为多身。十方如来一一皆尔。今正一佛能为多身。依此而赞本师。又本师者，即我心耳。我摄归自心。无法不备，岂止他耶？</p>
  <p>任性卷舒。随缘出没。挺一真之元始。总万有之纲骨。</p>
  <p>原始该终，唯一心道。大教至理，皆同所诠，如华严经云：佛子。诸菩萨初住地时，应善观察。随其所有一切法门。随其所有甚深智慧。随所修因。随所得果。随其境界。随其力用。随其示现。随其分别。随其所得，悉善观察。知一切法皆是自心，而无所著，如是知已。入菩萨地。能善安住。</p>
  <p>十二因缘之大树。产自玄根。</p>
  <p>此十二因缘法，皆从众生心中建立。云何称树。若众生界中，即以无明为根。爱水溉注。抽名色芽。开有漏华。结生死果。生住异灭四相常迁。无有断绝。若诸圣界中。发正觉芽。开万行华。成菩提果。尽未来际供佛利生。无有休息。并从一心十二因缘大树生起，故云十二因缘即是佛性。又一心十二因缘者，如眼见色时，心不了名无明。心于色生爱恶名行，是中心意名识。色共识行即名色。眼与色等六处生贪名六入。色与眼作对名触。心见色时领纳名受。心于色缠绵不断名爱。心想像色相名取。念色心起名有。一念心生名生。一念心灭名灭，如华严经云：三界所有，唯是一心，如来于此分别演说十二有支，皆依一心如是而立。又颂云：了达三界依心有。十二因缘亦复然。生死皆由心所作。心若灭者生死尽。</p>
  <p>五千教典之圆诠。终归理窟。</p>
  <p>诸佛案一切众生心。宣说诸法。华严经颂云：诸佛不说法。佛于何有说。但随其自心，为说如是法，如普贤行愿疏云：指其源也。情尘有经。智海无外。妄惑非取。重玄不空。四句之火莫焚。万法之门皆入。冥二际而不一。动千变而非多。事理交彻而两亡。性相融通而无尽。若秦镜之互照。犹帝珠之相含。重重交光。历历齐现，故得圆至功于顷刻。见佛境于尘毛。诸佛心内众生。新新作佛。众生心中诸佛。念念证真。</p>
  <p>孤标寂寂。独立堂堂。若华中之灵瑞。</p>
  <p>此华三千年一现。当佛出世。表说圆教一心法门时，难闻难遇。</p>
  <p>犹照内之神光。</p>
  <p>于众光中。神光为最。祖师云：众明之中。心明为上。</p>
  <p>截琼枝而寸寸是宝。析栴檀而片片皆香。</p>
  <p>此明法法是心。尘尘合道。</p>
  <p>克从凡夫之身，便登觉位。类在白衣之地。直坐龙床。</p>
  <p>若信入华严一心无尽宗趣。长者论云：如将宝位。直授凡庸。似夜梦千秋。觉已随灭。华严疏云：顿教之人一念不生即是佛者，即一切众生心。未是佛体。妄念起故为众生。一念妄心不生，何为不得名佛，故华严经颂云：法性本空寂。无取亦无见。性空即是佛，不可得思量。又颂云：法性如虚空。诸佛于中住。又般若经云：以本性空为佛眼。若论性空，皆是凡圣之体。只为不觉。忽起妄念。随境流转，所以云法身流转五道。号曰众生。设一念起时亦是佛。以妄念无体，不出性空故。但要直下信解圆明，不在更思量推度也。华严疏云：众生心中佛，为佛心中众生说法。此明众生称性普周，而佛不坏相在众生心内。又佛心称性普周，而众生不坏相在佛心内。喻如水乳和同一处，而互为能和所和。且约说听解释。以能和为说，所和为听。且将水喻于佛。乳喻众生。应言乳中之水。和水中之乳。水中之乳。受乳中之水。虽一味。能所宛然。虽能所宛然，而互相在相遍相摄。</p>
  <p>听而不闻。观之莫见。</p>
  <p>法身无像。真听无声。</p>
  <p>常在而莫更推寻。本莹而何劳熏炼。三界之门无体。谷里传声。</p>
  <p>首楞严经云：三界之法。捏所成故，是知无体。犹如谷响，皆是我声。长者论云：一切法如谷响。以表万法唯心故。华严经云：一念之间悉包法界。又云：一念三世毕无余。又云：一念现于无尽相。</p>
  <p>六尘之境本空。镜中写面。</p>
  <p>六尘之境，皆从妄念而生，如人照镜。自见其面，非有别影。</p>
  <p>寂寞虚冲。无事不融。弥勒阁而普现。</p>
  <p>华严经云：善财童子入弥勒阁时，见其楼阁广博无量。同于虚空。阿僧祇宝以为其地，乃至见弥勒菩萨初发心。行菩萨道。八相成佛。三生之事耳。</p>
  <p>摩耶腹而无穷。</p>
  <p>华严经云：摩耶夫人腹中，悉现三千大千世界一切形像。其百亿阎浮提内。各有都邑。各有园林，名号不同，皆有摩耶夫人于中止住。天众围绕，为显现菩萨将生不可思议神变之相。又广大如法界。究竟若虚空，是处胎义。</p>
  <p>文殊宝冠之内。</p>
  <p>文殊般泥洹经云：文殊身如紫金山等。其文殊冠。毗楞伽宝之所严饰。有五百种色。一一色中。日月星辰。诸天龙宫。世间众生，所希有事，皆于中现。</p>
  <p>净名方丈之中。</p>
  <p>净名经云：东方度三十六恒河沙国。有世界名须弥相。其佛号须弥灯王。今现在。彼佛身长八万四千由旬。其师子座。高八万四千由旬。严饰第一。于是长者维摩诘现神通力，即时彼佛遣三万二千师子座。高广严净。来入维摩诘室，乃至其室广博悉包容三万二千师子座。无所妨碍。</p>
  <p>芥子针锋而不窄。</p>
  <p>净名经云：以须弥之高广。纳芥子中，而不迫窄。涅槃经云：于针锋上。立无边身菩萨等。</p>
  <p>近尘远刹而全通。</p>
  <p>华严经颂云：一一微尘中。能证一切法，如是无所碍。周行十方国。又云：于一微尘中。一切国土旷然安住。古德云：一切不思议事。于一切处悉能普现。其唯一毗卢清净法身之应用耳。此法身者，即是心也。心是法家之身，所以言若能谛观心不二，方见毗卢清净身。一念起恶。法身亦随现。一念起善。法身亦随现，名为处处互现，乃至色处现。空处现。自在无碍。更莫远推诸佛，唯一念空心是。华严疏云：犹如海印顿现。经云：一念现故，谓无前后，如印顿成。又常现，非如明镜有现不现时，又非现现，如明镜对至方现。以不待对，是故常现。该三际故。已上俱是一真心寂照普现之义耳。</p>
  <p>靡减靡增。绵绵而常凝妙体，非成非坏。续续而不坠玄风。</p>
  <p>亘古垂今。通凡彻圣。更无异法，唯是一心。得时不增。失时不减。升时不成。坠时不坏，如华严锦冠云：大方广佛华严经者，大者即是心体。心体无边，故名为大，方是心相。心具德相之法，故名为方。广是心用。心有称体之用，故名为广。佛是心果。心解脱处，名之为佛。华是心因。心所行行。喻之以华。严是心之功用。心能善巧严饰。目之为严。经是心教。心起名言。诠显于此，故名为经。斯即大等七字。并不离心，然心之一字，非体非用，非因非果，非义非教。虽非一切。能为一切，何以故，谓一法界心是体。若能依此悟解。念念即是华严法界。念念即是毗卢法身，如华严经云：若与如是观行相应。于诸法中不生二解。一切佛法疾得现前。初发心时即成正觉。得阿耨多罗三藐三菩提。</p>
  <p>大业机关。金轮种族。</p>
  <p>释迦佛是金轮王之种。一钵和尚歌云：万代金轮圣王子。只这真如灵觉是，所以祖代相传。但示即心是佛。才生信解，即绍祖位矣！</p>
  <p>如频伽鸟而韵压群音。</p>
  <p>频伽鸟未出壳时，于壳中发声。已胜众鸟之音。此况一切生死最初际底下凡夫。未脱烦恼壳，便能识心。我当作佛。已超过一切声闻辟支佛上。</p>
  <p>犹好坚树而高升众木。</p>
  <p>西天有好坚树。出土便高百尺。超过群木之上。此况圆教之人。知心即具法界。圆解圆修。出过二乘藏通别教修行之人。若论功程。日劫相倍。</p>
  <p>一翳初起。缤纷而华影骈空。瞥念才兴。纵横而森罗满目。</p>
  <p>首楞严经云：由汝无始心性狂乱。知见妄发。发妄不息。劳见发尘，如劳目睛，则有狂华。于湛精明无因乱起。一切世间山河大地生死涅槃，皆即狂劳颠倒华相，是知万法因想而生。随念而至，故璎珞经云：佛言：我从本来，不得一法。究竟定意，如今始知，所谓无念。若得无念者，观一切法悉皆无形。因此得成无上正真之道。又如起信论云：是故三界虚伪，唯心所作。离心即无六尘境界。此义云何？以一切法，皆从心起妄念而生。一切分别，即分别自心。心不见心。无相可得。当知世间一切境界，皆依众生无明妄念而得住持，是故一切法，如镜中像。无体可得，唯心虚妄。以心生则种种法生。心灭则种种法灭故。又云：一切境界，唯心妄动。心若不动，则一切境相灭，唯一真心遍一切处，是知心外见有境界，皆自妄念情想而生，故云：情生智隔。想变体殊。情生智隔者，失正智而成妄想故。想变体殊者，迷真如以成名相故。还源观云：真空滞于心首。恒为缘虑之场，实际居在目前。翻成名相之境，唯识枢要云：起自心相有二。一者影像相。万法是心之影像。二者所执相。诸境无体。随执而生。因自心生。还与心为相。</p>
  <p>道绝浮言。至妙难论。出生死而无别路。登涅槃而唯一门。</p>
  <p>华严经云：一切无碍人。一道出生死。首楞严经云：十方薄伽梵。一路涅槃门。此二教，唯宗一心法而求出离，是以既了一心而出，亦不住生死涅槃，谓大悲故。常处生死，谓大智故。常处涅槃，是俱住义。二大悲故不住涅槃。大智故不住生死，即二俱不住。又一明俱不住者，有二义故，不住生死。一见生死过患故不可住。二由见生死本空故无可住。上二皆约智故不住。有二义故，不住涅槃。一见涅槃本自有故不住。二由不异生死故不可住。</p>
  <p>须臾而即俗归真。莫俦兹旨。顷刻而从凡入圣。难报斯恩。</p>
  <p>禅宗门下。从上已来。但了即心是佛，便入祖位，即坐道场。但信之。凡圣不隔一念。若不信。天地悬殊，如经颂云：诸佛从心得解脱。心者清净名无垢。五道鲜洁不受染。有解此者成大道。直饶未信自心是佛。虽沦五道。心性常净。染不能染，故云五道鲜洁不受染。以众生法身，即诸佛法身，不增不减。虽随流返流。其性不改，是以随流作众生时不灭。返流成佛时不增。以一切众生。垢深障重。设遇善友开发，亦不信受，唯逐情生，不见自性，故先德云：妄情牵引何年了。辜负灵台一点光。</p>
  <p>群籍共推。罕逾深理。吞蛇得病而皆是疑生。</p>
  <p>晋书乐广传。广有亲客。久隔阔不复来。广问其故。答曰：前在座。蒙赐酒。见杯中有蛇。意甚恶之。既饮而疾。于时河南厅署。壁上有角弓。上画作蛇。广意杯中蛇，即角影也。复置酒前处。客见如初。豁然意解。沉疴顿愈。</p>
  <p>悬砂止饥而悉从思起。</p>
  <p>如律中四食章云：思食者，如饥馑之岁。小儿从母求食。啼而不止。母遂悬砂囊。诳云此是饭。儿七日谛视其囊。特为是食。其母七日后。解下示之。其儿见是砂。绝望。因此命终，方验生老病死，皆是自心。地水火风。终无别体。</p>
  <p>乃至笋拔寒林。</p>
  <p>孟宗父病。冬中索笋。宗遂抱竹而泣。笋乃随生。</p>
  <p>鱼跳冰沚。</p>
  <p>晋王祥至孝。早丧所亲。后母朱氏喜食生鱼。时寒。祥乃解衣冰上。冰忽自释。双鲤跃出。时人以为孝感。</p>
  <p>酒变河中。</p>
  <p>越王单醪投河。三军告醉。</p>
  <p>箭穿石里。</p>
  <p>李广少失殳。问母。父安在。母云：汝父早被虎所伤。广遂携弓捉虎。至山向晚。见石似虎。挽弓射之没羽。近前观看，乃知是石。</p>
  <p>非麴蘖之所成，岂功力之能恃。</p>
  <p>上四事，皆从孝心及平等心所感。</p>
  <p>无纤尘而不因识变。道理昭然。</p>
  <p>此八识心有四分。一见分。二相分。三自证分。四证自证分。华严记云：如契经说。一切唯有觉，所觉义皆无。能觉所觉分。各自然而转。释曰：此即华严经。上半明无外境。下半明有见相二分。各各自从因缘所生，名自然而转。下结正义。论云：达无离识所缘境者，则所变相分是所缘。见分名自行相。相见所依自体名事，即自证分。释曰：此中虽是立二分家。义已有三，故次论云：若无自证分。此者应不自忆心所法，如不曾更境。必不能忆，故释曰：此明有自证分。意云：相离于见。无别自体。但二功能，故应别有一所依体。若无自证。应不自忆。心心所法如不曾更境。必不能忆，谓如见分不更相分之境，则不能忆。要曾更之，方能忆之。若无自证。已灭心所，则不能忆。以曾不为自证缘故，则如见分不曾更忆。今能忆之。明先有自证已曾缘故，如于见分忆曾更境故。次下立三分。论云：然心心所一一生时，以理推征。各有三分，所量。能量。量果。别故。相见必有所依体故。释曰：所量是相分。能量是见分。量果是自证分。自证分与相见为所依故。论如集量论伽陀中说。似境相所量。能取相自证，即能量及果。此三体无别。释曰：所量如绢。能量如人。量果如解数智。果是何义。成满因义。言无别体者，唯一识故，则离心无境。次立四分。论云：又心心所。若细分别。应有四分。见分。相分。自证分，如前。第四证自证分。若无此者，谁证第三。心分别既同。应皆证故。释曰：见分是心分。说有自证分。自证分应无有果。诸能量者皆有果故。释曰：见分是能量。须有自证量见分。说有第四果。恐被救云：却用见分为第三果，故次论云：不应见分是第三果。见分或则非量摄故。因此见分不证第三。证自体者必现量故。释曰：意明见分通于三量。三量者，谓现量。比量，非量，即明见缘相时，或量非量，不可非量法，为现量果。或见缘相，是于比量。及缘自证。复是现量，故自证是心体。得与比量非量而为果。见分非心体，不得与自证而为其量果，故不得见分证于第三。证自体者必现量故。第三四分既是现量，故得相证无穷过矣！意云：若以见分为能量。但用三分亦得足矣！若以见分为所量。必须第四为量果。若通作喻者，绢如所量。尺如能量。智所量果，是自证分。若人为所使。智为能使，何物用智，即是于人，如证自证分。人能用智。智能使人，故能更证，亦如明镜。镜像为相分。镜明为见分。镜面如自证分。镜背如证自证分。面依于背。背复依面，故得互证，亦可以铜为证自证分。镜依于铜。铜依于镜。</p>
  <p>非一种而罔赖心成。言思绝矣！</p>
  <p>心识变者，如密严经颂云：汝等诸佛子。云何不见闻。藏识体清净。众或所依止。或具三十二。佛相及轮王。或为种种形。世间皆悉见。譬如净空月。众星所环绕。诸识阿赖耶。如是身中住。譬如欲天主。侍卫游宝宫。江海等诸神。水中而自在。藏识处于世。当知亦复然，如地生众物，是心多所现。譬如日天子。赫奕乘宝宫。旋绕须弥山。周流照天下。诸天世人等。见之而礼敬。藏识佛地中。其相亦如是。十地行众行。显发大乘法。普与众生乐。常赞于如来。在于菩萨身，是即名菩萨。佛与诸菩萨，皆是赖耶名。佛及诸佛子。已受当受记。广大阿赖耶。而成于正觉。密严诸定者，与妙定相应。能于阿赖耶。明了而观见。佛及辟支佛。声闻诸异道。见理无怯人，所观皆此识。种种诸识境，皆从心所变。瓶衣等众物，如是性皆无，悉依阿赖耶。众生迷惑见。以诸习气故，所取能取转。此性非如幻。阳焰及毛轮，非生非不生，非空亦非有。譬如长短等。离一即皆无。智者观幻事。此皆唯幻术。未曾有一物，与幻而同起。幻焰毛轮等。在在诸物相。此皆心变异。无体亦无名。世中迷惑人。其心不自在。妄说有能幻。幻成种种名。去来皆非实，如铁因磁石，所向而转移。藏识亦如是。随于分别转。一切诸世间。无处不周遍，如日摩尼宝。无思及分别。此识遍诸处。见之谓流转，不死亦不生。本非流转法，定者勤观察。生死犹如梦，是时即转依。说名为解脱。此即是诸佛。最上之教理。审量一切法，如秤如明镜。若以此一心，为一切法之定量者，如秤称物。斤两无差。似镜照像。妍丑皆现。又心成者，古释一心有四。一纥利陀耶？此云肉团心。身中五藏心也，如黄庭经所明。二缘虑心。此是八识。俱能缘虑自分境故。色是眼识境。根身种子器世界。阿赖耶识之境。各缘一分，故云自分。三质多耶？此云集起心，唯第八识。积集种子。生起现行。四干栗陀耶？此云坚实心，亦云贞实心。此是真心也，故祖佛法中，皆以心为印。楷定万法故。若能决定信入。请各收疑。离此别无奇特，故云言思绝矣！</p>
  <p>动静之境，皆我缘持，如云驶而月运。似舟行而岸移。</p>
  <p>圆觉经云：佛言：善男子。一切世界。始终生灭。前后有无。聚散起止。念念相续。循环往复。种种取舍，皆是轮回。未出轮回而辩圆觉。彼圆觉性即同流转。若免轮回无有是处。譬如动目能摇湛水。又如定眼犹回转火。云驶月运。舟行岸移，亦复如是。善男子。诸旋未息。彼物先住。尚不可得，何况轮转生死垢心曾未清净。观佛圆觉而不旋复。譬如动目能摇湛水者，古释云：以眼劳观水。见水有动。眼若不瞬。池水则不摇。妄见若除，亦无草木成坏之相。若举眼见色。由有色阴。举身受苦乐。由有受阴。举心即乱。由有想阴。举眼见生灭。由有行阴。精明湛不摇处，即识阴。又若以遍身针刺俱知，不带分别，则是识阴。若次第分别，则余识阴，故知一念才起。五阴俱生。微识未亡。六尘不灭。若唯识之义灯常照。妄何由生。一心之智镜恒明。旨终不昧。又如定眼犹回转火者，如定目看旋火轮之时，眼亦回转。前因眼动而水动，即是因心动而境动。后因火动而眼动，即是因境动而心动，故知心即是境。境即是心。能所虽分。一体常现，故华严疏云：往复无际。动静一源。云驶月运舟行岸移者，亦复如是，故知真心不动。妄念成差，如起信论云：复次显示从生灭门即入真如门，所谓推求五阴。色之与心。六尘境界。毕竟无念。以心无形相。十方求之终不可得，如人迷故谓东为西，方实不转。众生亦尔。无明迷故谓心为念。心实不动。若能观察知心无念，即得随顺入真如门故。</p>
  <p>鱼母忆而鱼子长。</p>
  <p>如鱼散子。鱼母不忆持。其子即烂坏。鱼母若忆。子即生长，如独影境。过去等诸法。心若不缘。境不现前。一切诸法，皆是心缘识变。若无心，即无法。</p>
  <p>蜂王起而蜂众随。</p>
  <p>大智度论云：诸法入佛心中，唯一寂灭三昧门。摄无量三昧，如牵衣一角。举衣皆得，亦如得蜜蜂王。余蜂尽摄。心王若起。从心所有善恶等法，悉皆随起。况如王出。百司尽随。</p>
  <p>印前后而无差。诸贤共仰。揩初终而不谬。千圣同推。</p>
  <p>如王宝印。其文顿现。无前后际。又印定天下，如佛法中。若无心印，不成佛法，是知前亦是心。后亦是心。古亦是心。今亦是心，故云：非古盛而今衰。匪愚亡而智现。又云：万法不出一心矣！华严经颂云：众生心行无有量。能令平等入一心。以智慧门悉开悟。于所修行不退转。又云：如是一切人中主。随其所有诸境界。于一念中皆了悟，而亦不舍菩提行。又云：诸佛随宜所作业。无量无边等法界。智者能以一方便。一切了知无不尽。</p>
  <p>是以朕迹才生，皆从此建。快马见鞭而鹙子先知。</p>
  <p>经云：外道问佛，不问有语不问无言时如何？佛默然而坐。外道赞曰：快哉！瞿昙。开我迷云：令我得入。礼拜而出。后阿难问佛。外道得何道理而称赞之。佛言如快马见鞭影。疾入正道。鹙子先知者，舍利弗亦名鹙子。于法华会上。初周法说。最先领解。前得授记。</p>
  <p>香象回旋而龙女亲献。</p>
  <p>象王回旋者，文殊师利于觉城东畔，如象王回。顾示四众。最初善财童子得入。法华会上龙女献珠。此是实报畜生女。以不得人身，是戒缓。得悟大乘心宗，是乘急，如净名经云：于念知一切法是道场。成就一切智故。又处胎经云：释梵女，皆不受身不舍身，皆现身成佛。又偈云：法性如大海，不说有是非。凡愚贤圣人。平等无高下，唯在心垢灭。取证如返掌。</p>
  <p>得果而荣枯已定。尽合前因。举念而苦乐随生，悉谐初愿。</p>
  <p>唯识变定。丰俭由心。饮啄有分。追身受报。未曾遗失，不唯人间报应随心。一切出世功德，皆在初心圆满，如华严演义记云：初发心时，得如来一身无量身，则法身开显。得究竟智慧。得一切智慧光明，则般若开显。以心离妄取。寂照双流，故解脱开显，故此心中无德不摄。因该果海。并在初心。从初发心时便成正觉，即梵行品。又言初后圆融者，以初是即后之初。后是即初之后。以缘起法。离初无后。离后无初，故举初摄后。若约法性融通。一切因果，不离心性。契同心性。无德不收。以一切法随所依住，皆于初心顿圆满故，如梵行品云：若诸菩萨。能与如是观行相应。于诸法中不生二解。一切佛法疾得现前。初发心时，即得阿耨多罗三藐三菩提。知一切法即心自性。成就慧身不由他悟。十善业道经云：尔时世尊告龙王言。一切众生心想异故。造业亦异。由是故有诸趣轮转。龙王。汝见此会及大海中形色种类各别不耶？如是一切靡不由心造，乃至又观此诸大菩萨妙色严净。一切皆由修集善业福德而生。又诸天龙八部众等大威势者，亦因善业福德所生。今大海中所有众生。形色粗鄙。或大或小，皆由自心种种想念。作身语意诸不善业，是故随业各自受报，是知境随业识转，是故说唯心，不净之财变为脓血，非分之宝化作毒蛇，如昔有娼姬。舍钱造普光王寺。主者不受，遂令理于寺东北上。迩后寻掘，悉变为血，所亦有屠羊之人。聚钱于竹筒之内。死后。母开之，亦成赤血，如古德云：众生世界海。依住形相。苦乐净秽，皆是众生自业果报之所庄严，不从他有。诸佛菩萨世界海，皆依大愿力。自体清净法性力。大慈悲智力，不思议变化力。之所成就，故知染净缘起，不出自心。世界果成。更无别体，如经颂云：或从心海生。随心所解住，如幻无处所。一切是分别。又颂云：始从一念终成劫，悉依众生心想生。一切刹海劫无边。以一方便皆清净。又唯识变定。报应无差。千驷一瓢。各任其分。朱门华户。尽逐其缘。随善恶现行之心。感丰俭等流之境，如前定录云：韩晋公在中书。因召一吏，不时而至。公怒。将挞之。吏曰：某有所属，不得遽至。乞宥其罪。晋公曰：宰相之吏。更属何人。吏曰：某不幸。兼属阴司。晋公以为不诚。怒曰：既属阴司。有何所绾。吏曰：某主三品已上食料。晋公曰：若然。某明日当以何食。吏曰：此非细事，不可显之。请疏于纸。过后为验，乃如之，而系其吏。明旦。遽有诏命。既对。适遇大官进食。有糕糜一器。上以一半赐晋公。食之美。又以赐之。既而腹胀。归私第。召医者视之。曰食物所拥。宜服少橘皮汤。至夜可啖浆水粥。明日愈。思前夕吏言。召之。视其书，则皆如其说。公固复问：人间之食，皆有籍也。答曰：三品已上。日支。五品已上而有权位者，旬支。凡六品者，季支。其有不食禄者，岁支。又云：京兆府赵郡李敏求。应进士。入就礼部试不利。太和九年秋。旅居宣平里。日晚拥膝愁坐。忽如沉醉。俄而精魂去身。约行六七十里。至一城门之外。有数百千人。忽有一人出拜之。敏求曰：何人也。答曰：某李岸也。敏求曰：汝前年随吾旅游。卒于泾州，何得在此。对曰：某自离二十二郎后。事柳十八郎。职甚雄盛。二十二郎既至此，亦须一见，遂于稠人中引入通见。入门。两廊多有衣冠。或有愁立者，或白衣者，或简板者，或有将通状者，其服率多黪紫。或绿色。既至厅。柳揖坐，与之言曰：公何为到此。得非为他物所诱乎？某力及。公宜速去，非久驻之所也。敏求具如此答：柳命吏送出。将去。恳求知将来之事。柳曰：人生在世。一食一宿。无不前定，所不欲人知。虑君子不进德修业。小人惰于农耳。君固欲见，亦不难尔，乃命一吏。引敏求至东院。约有屋一百余间。从地至屋。书架满文簿。签帖一一可观。吏取一卷。出三行。第一行云：太和二年罢举。第二行云：其年得伊宰宅钱二十万。其第三行云：受官于张平子。余不复见。敏求既醒。具书于标帙之间。明年客游西京。过时不赴举。明年遂娶韦氏。韦氏之外祖伊宰。将鬻别第。召敏求而售之。敏求因访所亲。得价钱二百万。伊宰乃以二十万贶敏求。既而当用之劵头。以四万为货。时敏求与万年尉户曹善。因请之九十君用所资伊亦贶焉。累为二十四万。明年以荫调授河北县。有张平子墓。时说者失其县名。以俟知者，</p>
  <p>美恶无体。因念所持。</p>
  <p>一切万法。因第八识之所持。一切好恶，是第六意识分别之所起。</p>
  <p>声响冥合。形影相随。</p>
  <p>心直事直。心邪法邪。一一法但随心开合。更无别旨。或正杀误杀，实报虚报。丝毫匪滥。晷刻不移。既自心口所为。还自心口所受，如自镜录云：昔月氏国城西有大山，是离越辟支佛住处。去此不远。有人失牛。寻到此山。值此辟支燃火染衣。宿业力故。当于尔时，钵变为牛头。法衣变为牛皮。染汁变为血。染滓变为肉。柴变为骨。其迹既尔，遂为牛主执入狱中。弟子推觅。莫知所在。从是荏苒经十二年。后遇因缘。知在狱中，便向王说。我师在狱。愿王放赦。王问狱典。有僧否。典曰：无僧。白王。愿唤狱中沙门者出。我师自出。狱典寻唤。辟支佛即出。此辟支佛在狱既久。发长衣坏。沙门形灭。诸弟子等。礼而问曰：师何在此。师于尔时答以上事。弟子复问：宿世造何因。今令致此。师答曰：吾于昔时谤他人偷牛。致使如此耳，故经云：假使百千劫，所作业不亡。因缘会遇时，果报还自受。</p>
  <p>本性希奇。莫可思议。似服伽陀之药，如餐真乳之糜。</p>
  <p>经云：阿伽陀药。功兼诸药。能治一切病。又经云：如食乳糜。更无所须。况了心之人。一切悉皆具足。</p>
  <p>同如意树。雨无尽之宝。</p>
  <p>此如意树。随一切众生心所念，悉皆雨宝。心亦如是。随念出生万法。无有穷尽。</p>
  <p>类水清珠。澄众浊之池。</p>
  <p>大水清珠。能清浊水，如悟一心。能破一切尘劳境界。</p>
  <p>升第一义天。正会大仙之日。登普光明殿。当朝法界之时，</p>
  <p>教中有第一义天，故号佛为天中天。又号佛为大仙。普光明殿者，华严经中。佛登普光明殿。说华严经。华严经以法界为宗，如法华经云：以禅定智慧力。得法国土。王于三界。又普光明智者，若说等觉说妙觉是约位。普光明智不属因果。该通因果。其由自觉圣智超绝因果故。七卷楞伽。妙觉位外。更立自觉圣智之位，亦犹佛性。有因有果。有因因。有果果。以因取之，是因佛性。以果取之，是果佛性，然则佛性非因非果。普光明智亦复如是。体绝因果，为因果依。果方究竟，故云如来普光明智。</p>
  <p>冥真寂照。含虚吐耀。</p>
  <p>肇论云：玄道在乎妙悟。妙悟在乎即真，即真则有无齐观。有无齐观则彼己莫二，所以天地与我同根。万物与我一体。同我则非复有无。异我则乖于会通，所以不出不在，而道存乎其中。又云：至人虚心冥照。理无不统。怀六合于胸中，而灵鉴有余。镜万有于方寸，而其神常虚。</p>
  <p>罔象兮获明珠。</p>
  <p>黄帝于赤水求玄珠。有臣离娄。百步能观毫末。求之不得，乃罔象而得之。罔象即无心也，故弄珠吟云：罔象无心却得珠。能见能闻是虚伪。</p>
  <p>希夷兮宗法要。</p>
  <p>眼不见谓之希。耳不闻谓之夷，故云无心道现。又真心无形，非见闻觉知之所能解。</p>
  <p>恩覆群生而无得，不作不为。</p>
  <p>肇论云：夫圣人功高二仪而不仁。明逾日月而弥昏。注云：是以圣人不仁。以百姓为刍[卄/狗]。天地不仁。以万物为刍[卄/狗]。刍[卄/狗]者，无吠守之功也，不仁者，施恩不望报。弥昏者，照而无照也，即无心矣！</p>
  <p>光含万象而绝思。忘知忘照。</p>
  <p>永嘉集云：若以知知寂。此非无缘知，如手执如意，非无如意手。若以自知知，亦非无缘知，如手自作拳，非是不拳手，亦不知知寂，亦不自知知，不可为无知。以性了然故，不同于木石，如手不执物，亦不自作拳，不可为无手。以手安然故，不同于兔角。斯为禅宗之妙，故今用之，而复小异。以彼但显无缘真智。以为真道。若夺之者，但显本心，不随妄心。未有智慧照了心原，故云直须能所平等。等不失照，为无知之知。此知知于空寂无生如来藏性，方为妙耳。</p>
  <p>如是则尘成佛国。念契圆音。</p>
  <p>心要笺云：心心作佛。无一心而非佛心。处处道成。无一尘而非佛国。又唯心诀云：岩树庭莎。各挺无边之妙相。猿吟鸟噪，皆谈不二之圆音。又佛以一音演说法。众生随类各得解。犹如满月唯一圆形。随器差别而现多影，谓多即是一。若多不即一，则非一音。一复即多。若一不即多，即非圆音矣！</p>
  <p>但显金色之世界。</p>
  <p>华严经云：一切处文殊师利。从金色世界来。金色者，即一切众生自心白净之色。文殊者，即信自心无依住性妙慧解脱，是自文殊。若人若法，皆是自心所表之法，如法华经云：入如来室者，即众生大慈悲心是，岂可入于有相屋宅乎？所以牛头第一祖融大师。天台智者大师，所释佛经，皆作观心之释，如是即深契祖佛之本怀矣！</p>
  <p>唯闻薝卜之园林。</p>
  <p>如净名经云：方丈之内，唯谈大乘一心之旨，故云：唯闻薝卜之香，不嗅余香三乘之气。</p>
  <p>莫比商人之宝。</p>
  <p>任商人采宝。设获骊珠，皆是世珍。徒劳功力，如管子云：利之所在。虽千仞之山。无所不上。深源之下。无所不入。商人通贾。倍道兼行。夜以续日。千里不远。利在前也。渔人入海。海水百仞。冲波逆流。宿夜不出。利在水也。此乃世间勤苦求利之耳，如或坚求志道。晓夕忘疲，不向外求。虚襟澄虑。密室静坐。端拱宁神。利在心也，如利之所在。求无不获。况道之在心。信无不得矣！故知训格之言，不得暂舍，可以镂于骨。书于绅。染于神。熏于识，所以楚庄轻千乘之国，而重申叔一言。范献贱万亩之田。以贵舟人片说。此乃成家立国。尚轻珍重言。况称扬心地法门。诸佛秘密。言下契无生。闻之成大道。宁容轻慢乎？</p>
  <p>宁齐樵客之金。</p>
  <p>如采樵人。负薪而归。路逢黄金，即弃薪拾金。价逾万倍。况舍伪归真，不依权渐不了义教。直入一心实教之门，则所学功程。日劫相倍，如孤寂吟云：不迷须有不迷心。看时浅浅用时深。此个真珠若采得，岂同樵客负黄金。黄金烹炼转为新。此珠含光未示人。了则毛端吞巨海。始知大地一微尘。一滴一尘并举喻一心包含广大矣！岂比人间之宝。此乃出世之珍。标万化之原。统一真之本。随缘应用。犹如意珠。对物现形。若大圆镜，是以能包万象，是大法藏。出生无尽，是无尽藏。妙慧无穷，是大智藏。法法恒如，是如来藏。本性无形，是净法身。体合真空，是虚空身。相好虚玄，是妙色身。妙辩无穷，是智慧身。隐显无碍，是应化身。万行庄严，是功德身。念念无滞，是入解脱法门。心心寥廓，是入空寂法门。六根自在，是入无碍法门。一念不生，是入无相法门。又此中旨趣。若相资，则唯广唯大。演之无际。若相夺，则唯微唯细。究之无踪。斯乃离有无而不坏有无。标一异而非一异，则四边之火莫能烧。百非之垢焉能染。但随缘显现，如空谷响，故大涅槃经云：譬如一人。多有所能。若其走时，则名走者，若收刈时，复名刈者，若作饮食，名作食者，若治材木，则名工匠。锻金银时，言金银师，如是一人。有多名字。法亦如是。其实是一，而有多名，故知约用分多。体恒冥一。庐山远大师云：唯一知心随用分多，非全心外别有诸数。譬如一金作种种器，非是金外别有器体。</p>
  <p>厌异忻同而情自隔。</p>
  <p>摩诃衍释论云：厌异舍别，唯一真如。譬如有人避影畏空。终不得离。任九十六种外道。常合圆宗。纵八万四千尘劳。恒当正位。以各不离心故。</p>
  <p>舍此取彼而理恒任。</p>
  <p>任背觉合尘。遗心骤境。且一心真如之理。未尝移易，如释摩诃衍论云：一心真如体大。通于五人。平等平等。无差别故。云何名为五种假人。一者凡夫。二者声闻。三者缘觉。四者菩萨。五者如来，是名为五，如是五人，名自是五。真自唯一，所以者何？真如自体。无有增减，亦无大小，亦无有无，亦无中边，亦无去来。从本已来。一自成一。同自作同。厌异舍别，唯一真如，是故诸法。真如一相。三昧契经中作如是说。譬如金刚作五趣像。五人平等亦复如是。于诸人中无有增减，故起信论云：心真如者，即是一法界大总相法门体，所谓心性不生不灭相。一切诸法，皆由妄念而有差别。若离妄念，则无一切境界差别之相。</p>
  <p>绳上生蛇而惊悸。</p>
  <p>论颂云：白日看绳绳是麻。夜里看绳绳是蛇。麻上生绳犹是妄，岂堪绳上更生蛇。此况迷心作境之人，如绳上生蛇。若麻上生绳，是依他起性。若绳上生蛇，是遍计所执性。无名无体。情有理无。例观万境，亦复如是，悉落周遍计度之心。</p>
  <p>杌中见鬼而沉吟。</p>
  <p>如夜看杌。疑为是鬼。虽无真实，而起怖心，亦如梦中所见。以万法体虚成事。此亦喻迷心作境。自起怖心。若了一心。无境作对。自然忻厌不生。</p>
  <p>痴猿捉月而费力。渴鹿逐焰而虚寻。</p>
  <p>并喻心外取法。无有得理，故证道歌云：不离当处常湛然。觅即知君不可见。宝藏论云：察察精勤。徒兴梦虑。遑遑外觅。转失玄路。</p>
  <p>饮狂药而情随转日。食蒗荡而眼布华针。</p>
  <p>大涅槃经云：如人醉时，见有转日。此况妄心才动。幻境旋生。又经云：如人服蒗荡子。眼见针华。并况不达一心。妄生境界。</p>
  <p>皆自想生。万品而始终常寂。尽因念起。一真而境界恒深。</p>
  <p>经云：一切国土，皆想持之。若无想，即无法。又一切境界。随念而至。若无念。诸境不生，如还源观云：摄境归心真空观者，谓三界所有法，唯是一心。心外更无一法可得，故曰归心，谓一切分别。但由自心。曾无心外境。能与心为缘，何以故。由心不起。外境本空。论云：由依唯识故。境本无体。真空义成故。以尘无有故。本识即不生。</p>
  <p>法内规模。人间轨则。</p>
  <p>此一心法门，可谓尽善尽美，何者，体含虚寂，不能赞其美。理绝见闻，不能书其过。降兹已下，皆堕形名，则难逃毁赞矣！如昔人云：夫大道混然无形。寂尔无声。视之不见。听之不闻，非可以影响知，不得以毁誉称也。降此以往，则事不双美，名不并盛矣！虽天地之大。三光之明。圣贤之智。犹未免于毁誉也，故天有拆之象。地有裂之形。日月有谪蚀之变。五星有勃彗之妖。尧有不慈之诽。舜有谪父之谤。汤主有放君之称。武王有弑主之讥。齐桓有贪淫之目。晋文有不臣之声。伊尹有诬君之迹。管仲有僭上之名。以夫二仪七曜之灵，不能无亏弥。尧舜汤武之圣。也不能免嫌谤。桓文伊管之贤。也不能遗纤过。由此观之。宇宙庸流。奚能得免怨谤，而无悔吝也。若以心智通灵。成无为之化，则万累不能干矣！又真俗二谛。并从心起。第八识心是持种依。真如心是迷悟依，如华严记云：依生灭八识辩二所由。显法相但是心境依持，而即如来藏。辩其二所以。于中先总。后以会缘入实。下别示二相，即以起信真如生灭二门为二义耳。存坏不二，唯一缘起。结归华严会缘入实。言二门无碍，唯是一心者，结归起信依一心法立二种门，故须具足二义，方名具分唯识。问，唯识第九，亦说其所转依有其二种。一持种依，谓第八识。二迷悟依，谓即真如，何以说。言然依生灭八识，唯有心境依持。答：彼虽说迷悟依，非即心境依持。以真如不变，不随于心变万境故。但是所迷耳。后还净时，非是摄相即真如故。但是所悟耳。今乃心境依持，即是真妄非有二体，故说一。约义不同。分成两义。说二门别，故论云：然此二门，皆各总摄一切法。以此二门不相离故。</p>
  <p>愿无不从。信无不克。见万像于掌中。收十方于座侧。</p>
  <p>华严策林云：全色为眼。恒见色而无缘者，色是所缘之境。眼是能缘之根。今即是眼，故无缘也。言全眼为色。恒称见而非我者，眼是我能见。今全为色。正见之时，即非我也，非我离于情想。无缘绝于贪求。收万像于目前。全十方于眼际，是以缘义无尽。随见见而不穷。物性叵思。应法法而难准。法普即眼普。义通乃见通。体之自隐隐。照之遂重重，然后穷十方于眼际。镜空有而皎明。收万像以成身。显事理而通彻。</p>
  <p>感现而唯徇吾心。美恶而咸归我识。</p>
  <p>此明具分唯识者，以不生灭与生灭和合，非一非异，名阿赖耶识，即是具分。以具有生灭不生灭故，不生灭即如来藏，即通真心也。若不全依真心。事不依理，故唯约生灭，便非具分。有云影外有质，为半头唯识。质影俱影，为具分者，此乃唯识宗中之具分耳。又三界唯心。万法唯识，唯心法总有四义。一是事。随境分别。见闻觉知。二是法。论体唯是生灭法数。此二义。论俗故有。约真故无。三是理。穷之空寂。四是实。论其本性，唯是真实如来藏法。又如进趣大乘方便经云：佛言：一实境界者，谓众生心体。从本已来，不生不灭，乃至一切众生心。一切二乘心。一切菩萨心。一切诸佛心，皆同不生不灭真如相故，乃至尽于十方虚空一切世界。求心形状。无一区分而可得者，但以众生无明痴闇熏习因缘。现妄境界。令生念著，所谓此心不能自知。妄自谓有。起觉知想。计我我所，而实无有觉知之相。以此妄心。毕竟无体，不可见故。若无觉知能分别者，则无十方三世一切境界差别之相。以一切法皆不能自有。恒依妄心分别故有，所谓一切境界。各各不自念为有。知此为自。知彼为他，是故一切法不能自有，则无别异，唯依妄心，不了不知。内自无故，为有前外所知境界。妄生种种法想，谓有谓无，谓好谓恶，谓是谓非，谓得谓失，乃至生于无量无边法想。当如是知。一切诸法，皆从妄想生。依妄心为本，然此妄心无自相故，亦依境界而有，所谓缘念觉知前境界故。说名为心。又此妄心，与前境界。虽俱相依。起无前后，而此妄心。能为一切境界原主，所以者何？谓依妄心不了法界一相故。说心有无明。依无明力因故。现妄境界，亦依无明灭故。一切境界灭，非依一切境界自不了故。说境界有无明，亦非依境界故。生于无明。以一切诸佛。于一切境界，不生无明故。又复不依境界灭故。无明心灭。以一切境界。从本已来。体性自灭。未曾有故。因如此义，是故但说一切诸法依心为本。当知一切诸法，悉名为心。以义体不异，为心所摄故。又一切诸法。从心所起，与心作相。和合而有。共生共灭。同无有住。以一切境界。但随心所缘。念念相续故，而得住持。暂时而有。</p>
  <p>手出金毛师子，皆籍善根。城变七宝华池。尽承慈力。</p>
  <p>大涅槃经云：阿阇世王欲害如来。放护财狂醉之象。佛即舒手示之，即于五指出五师子，是象见已。投地敬礼。佛言：我于尔时手五指头实无师子，乃是修慈善根力故。令彼见如斯事。又云：南天竺国有一大城，名首波罗。城中有一长者，名曰卢至，为众导首。佛欲至彼城邑。化度彼人。彼众尼干。闻佛欲至，遂破坏林泉。坚闭城壁。各严器仗。防护固守。设彼来者，莫令得前。佛言：我于尔时至彼城已，不见一切树木丛林，唯见诸人庄严器仗当壁自守。见是事已。寻生怜愍。慈心向之，所有树木还生如本。河池泉井清净盈满，如清净池生众杂华。变其城壁为绀琉璃。我于尔时实不化作种种树木清净华池。当知皆是慈善根力。能令彼见如是事，故知凡有一切苦乐境界。仗佛力为增上缘。但是自心感现。例见目前实境，悉是想生。心外实无一法。但从识变耳。</p>
  <p>卷舒不定。隐显千端。或阒尔无迹。或烂然可观。处繁而不乱。履险而常安。</p>
  <p>心境诸法。互夺互资。相泯相入。若相资相入，则性相俱存。烂然可见。若互夺互泯，则理事俱空。阒尔无迹。以万法从心。随缘建立。以无性从缘故有。以从缘无性故空，如宝印重玄序云：蕴大千之经卷，不出情尘。布极净之身云：常居秽土。会寂灭于因缘之际。得圆常于生死之轮。理事双现而两亡。性相共成而互夺。一真湛尔而非寂。万化纷然而匪繁。顿虚诸相而不空。遍兴多事而非有，不得一法而密传心要，不演一字而恒转圆音。一体遍多。犹朗月而影分千水。多身入一。若明镜而光写万形。</p>
  <p>醍醐之海泓深。横吞众派。法性之山挺出。高落群峦。</p>
  <p>法华经云：譬如一切川流江河。诸水之中。海为第一。此法华经亦复如是。于诸如来所说经中最为深大。又云：及十宝山众山之中。须弥山为第一。此法华经亦复如是。于诸经中最为其上。此经是醍醐之教，为第一心宗，故经云：十方诸国土，唯有一乘法。</p>
  <p>理体融通。芳名震烈。瞻时而别相难穷。入处而一门深彻。</p>
  <p>若以事相观。随差别而迷旨。若以一心照。随平等而归根，所以首楞严经云：但于一门深入，则六知根一时清净。又云：入一无妄。李长者论云：一入全真，如新丰和尚悟道颂云：向前物物上求通。只为从前不悟宗，如今悟了浑无事，方知万法本来空。</p>
  <p>服善见王之药饵。众病咸消。奏师子筋之琴弦。群音顿绝。</p>
  <p>善见王药。能治众病。心之妙药亦复如是。能治诸法，故偈云：一丸疗万病，不假药方多。又云：以师子筋为琴弦。其音一奏。群音断绝。况说一心能收万法。</p>
  <p>尔乃明逾皎日。德越太清。随机起用。顺物无生。</p>
  <p>问：初心学人。悟入此宗。信解圆通。有何胜力。答：若正解圆明。决定信入。有超劫之功。获顿成之力。虽在生死。常入涅槃。恒处尘劳。长居净刹。现具肉眼，而开慧眼之光明。匪易凡心，便同佛心之知见，则烦恼尘劳，不待断而自灭。菩提妙果。弗假修而自圆，乃至等冤亲。和诤论。齐凡圣。泯自他。一去来。印同异。融延促。混中边。世出世间，不可称不可量不可说不可说之力。莫能过者，亦名佛力，亦名般若力，亦名大乘力，亦名法力，亦名无住力，所以先德释云：无住力持者，则大劫不离一念。又云：色平等是佛力。色既平等，则唯心义成，故知观心之门。理无过者，最尊最贵。绝妙绝伦。刹那成佛之功。顿截苦轮之力。大涅槃经云：譬如药树，名曰药王。于诸药中。最为殊胜。能灭诸病。树不作念。若取枝叶及皮身等。虽不作念。能愈诸病。涅槃亦尔，是以若于一心。有圆信圆修，乃至见闻随喜。一念发心者，无不除八万尘劳三障二死之病。大品经云：如摩尼珠，所在住处。一切非人不得其便。以珠著身。闇中得明。热时得凉。寒时得温。若在水中。随物现色，即况识此自心如意灵珠。圆信坚固。一切时处，不为无明尘劳非人之所侵害，则处繁不乱。履险恒安。高而不危。满而不溢。</p>
  <p>非异非同。盈刹而坦然平现，不大不小。遍空而法尔圆成。</p>
  <p>此一心法，是大真理，不假有缘生，亦非无缘生。以法体故，为万法之性。遍一切处。随人所感。应现无尽。异而非异。同而非同。大而非大。小而非小，如华严经颂云：一一微尘中。能证一切法。一切众生心。普在三世中，如来于一念。一切悉明达。</p>
  <p>神灵之台。秘密之府。</p>
  <p>此一心法，是神解之性。能通灵通圣，故曰灵台。又万法之指归。千途之通体，故云秘府。</p>
  <p>病遇良医。民逢圣主。</p>
  <p>法华经云：如商人得主，如子得母，如渡得船，如病得医，如闇得灯，如贫得宝，如民得王，如贾客得海。此况人间所遇。若于佛法中。直了心人，可以永脱尘劳。长居圣地。治烦恼之重病。成无上之法王。校量得失。天地悬殊矣！</p>
  <p>以本摄末。驾智海之津梁。</p>
  <p>一心为本。诸法为末。欲渡生死海。应以心智而度之。</p>
  <p>举一蔽诸。辟玄关之规矩。</p>
  <p>举一心法。摄尽无余。此一法门。能建立凡圣境界。摄生化门。六度万行。无不具足，如还源观云：从一心体。出生二用。三遍。四德。五止。六观。一体者，即自性清净圆明体，即通为十定之体。言二用者，一海印森罗常住用，即海印三昧。二法界圆明自在用，即华严三昧。言三遍者，一者一尘普周法界遍。二一尘出生无尽遍。三一尘含容空有遍。此三并是因陀罗网三昧门。言四德者，一随缘妙用无方德。二威仪住持有则德。三柔和质直摄生德。四普代众生受苦德。言五止者，一照法清虚离缘止。二观人寂泊绝欲止。三性起繁兴法尔止。四锭光显现无念止。五事理玄通非相止。言六观者，一摄境归心真空观。二从心现境妙有观。三心境秘密圆融观。四智身影现众缘观。五多身入一镜像观。六主伴互现帝网观。上之止观。并是寂用无涯三昧门也。</p>
  <p>匡时龟镜，为物权衡。</p>
  <p>此一心法。能考古推今。穷凡达圣，如秤知轻重。似镜鉴妍媸。但了一心。无不知诸法根源巨细矣！</p>
  <p>相夺则境智互泯。相资则彼我俱生。</p>
  <p>以境夺智则智泯。以智夺境则境亡。以彼资我则我立。以我资彼则彼生。</p>
  <p>无明树上而觉华顿发。八苦海内而一味恒清。</p>
  <p>经云：烦恼大悔中。有圆满如来。宣说实相常住之理。本觉实性中。有无明众生。起无量无边烦恼之波。论云：唯真不立。单妄不成。真妄相成，方能建立，如水因风而起波。风水不相舍离故。</p>
  <p>全体现前，岂用更思于妙悟。本来具足，何须苦待于功成。</p>
  <p>诸佛将众生心为佛。众生将佛心为众生。一体无差。但隔迷悟。以即心是佛故。虽分三身之异。终无别体，故云：法身相好。一际无差。又古德云：新佛旧成。曾无二体。以报身就法身，如出模之像。像本旧成，故无二体。新成旧佛。法报似分。以法身就报身，如金成像。金像似分。以有未成像金故。今成像竟。似分于二。诸佛如已成像之金。众生如未成像之金。成与未成。似分前后，则金体始终。更无别异。</p>
  <p>显异标奇。精明究竟，如舒杲日之光。似布勾芒之令。</p>
  <p>此一心法，如日照天下。无法而不明。犹春遍寰中。无物而不发。</p>
  <p>三毒四倒而非凡。八解六通而非圣。</p>
  <p>在凡非凡。处圣非圣。以但是自心故。终无别理。宝藏论云：如实际中。无毫厘凡圣可得。</p>
  <p>至宝居怀兮终不他求。灵珠在握兮应须自庆。</p>
  <p>肇论云：圣远乎哉！体之即神，何者，为众生自心，皆是般若。但能体悟至理，即心是佛，即今日灵觉之真性，即是般若圣智也。此明真智。斯乃悟理之圣，非神通果证也。又所云般若圣智者，若正智即观照般若，如如即实相般若。此正智如如，即是圆成实性。圆成实性，即是如来藏心，如来藏心，即是众生灵觉之性。众生灵觉之性，即是般若真智。</p>
  <p>愍同体兮起无缘。</p>
  <p>菩萨观一切众生。同一体性。愍彼不达，而行大悲。无缘者，即无缘慈，如石吸铁。任运吸取一切众生，而无度想。</p>
  <p>溢法财兮资慧命。</p>
  <p>法财者有七。一闻。二信。三戒。四定。五进。六舍。七惭愧。慧命者，即自心无尽真如之性。此七种法财，乃至恒沙智德，皆是心所有法。悟入之者，资益无穷。</p>
  <p>履得一之旨。豁尔消疑。</p>
  <p>天得一以清。地得一以宁。人得一而道成。经云：若得一。万邪灭矣！又云：若得一。万事毕。若了一真心，何理而不圆，何事而不毕也，如古德问云：所言心性是一者，何得众生界见有种种。答：以真如心性是一。随缘生灭而成种种。又第八识。正是所熏心体。含多种子。熏成种种，即是真如随缘义。又心性是一者，古释有二义。一者妄心之性。成心之性。以性相不同故。真心之性。真心即性故。二者通成，谓此二性。别明二藏。前之二性，皆具二藏。但为妄覆，名如来藏。直语藏体，即自性心故。此自性清净真心，不与妄合，名为空藏。具恒沙德，名不空藏。前明即离。此明空有，故重出也。言皆平等无二者，上二即离不同。由心之性故不即。由心即性故不离，不即不离，为心之性。后二即空之实为不空，即实之空为空藏。空有不二，为心之性，然空有无二之性，即是不即不离之性，故但云一也。</p>
  <p>入不二之门。廓然无诤。</p>
  <p>心外有法，即见有二，便有对治，即乃成诤。若了境即心。能所冥一，即无诤矣！既不涉能所，即非情无情。但直论见性之门。匪落是非之道，是以能所不同，不可执一。心境一味，不可称异。若以性从缘，则情非情异，为性亦殊。若泯缘从性，则非觉不觉。若二性互融，则无非觉悟。华严经云：真如无少分非觉悟者，则真如遍一切有情无情之处。若无少分非觉悟者，岂无情非佛性乎？又经意但除执瓦砾无情之见，非除佛性，则性无不在。量出虚空。宁可除乎？又古德云：觉性是理。觉了属事，如无情中。但有觉性，而无觉了，如木中但有火性，亦无火照。今言性者，但据理本。谁论枝末。又觉智缘虑名情。自性不改名性。愚人迷性生情，故境智不一。智者了情成性，故物我无二。</p>
  <p>大理齐平，不亏不盈。道性如是。无送无迎。千浔海底而孤峻。万仞峰头而坦平。</p>
  <p>傅大士行路易云：须弥芥子父。芥子须弥爷。山海坦然平。敲冰来煮茶。</p>
  <p>竹祖摇风而自长。桐孙向日而潜荣。数朵之青山长在。一片之闲云忽生。</p>
  <p>丹霞和尚忘己吟云：青山不用白云朝。白云不用青山管。云常在山山在云：青山自闲云自缓，皆比一心之道性。智境闲闲。</p>
  <p>意地顿空，如兔角之铦利。解心全息。犹焰水之澄清。</p>
  <p>新丰和尚颂云：井底熢尘生。高山起波浪。石女生得儿。龟毛长数丈。若欲学菩提。应须看此样。</p>
  <p>大建法幢。深提宝印。居下恒高。处违常顺。</p>
  <p>此一心法门，是高建法幢。又是祖佛之心印，乃平等门，为一际地。高下自相倾。顺逆自违诤。若入真智。必无差别，如华严经云：智入三世悉皆平等。此明俗体本真，故云平等。以六相该之，即总而全别，即别而全总，即同而俱异，即异而恒同，即成而俱坏，即坏而俱成。</p>
  <p>握王库刀之真形。抚修罗琴之正韵。</p>
  <p>涅槃经中。况众生佛性。昧者不见，如王库中。有真宝刀。群臣无能识者，又经云：阿修罗王琴，不抚而韵。此况众生心。恒转根本法轮。未尝间断，如华严经云：刹说众生说。三世一时说。</p>
  <p>得趣而幽途大辟。胡用多求。了一而万事齐休。但生深信。</p>
  <p>信心铭云：一即一切。一切即一。若能如是，何虑不毕。华严经颂云：种种变化无量身。一切世界微尘等。欲悉了达从心起。菩萨以此初发心。</p>
  <p>自在无碍。超古绝伦。荆棘变为行树。枭獍啼或梵轮。</p>
  <p>高僧传云：释智通云：若夫寻近大乘修正观者，察微尘之本际。识一念之初原，便可荆棘播无常之音。枭獍说甚深之法。十方净土。未必过此矣！凡言唯心净土者，则一净一切净，可谓即尘劳而成佛国也。</p>
  <p>似毛端之头含于宝月。</p>
  <p>庞居士偈云：毛头含宝月。彻底见真源。</p>
  <p>如琉璃之内现出金身。</p>
  <p>法华经偈云：如净琉璃中。内现真金像。</p>
  <p>若畅斯宗。发明妙慧。剔摩诃衍之骨髓。摘优昙华之根蒂。</p>
  <p>摩诃衍，即大乘心。优昙华，是灵瑞华。表说心时，难遇难解。</p>
  <p>任聚须弥之笔。未写纤毫。纵饶乐说之门。难敷一偈。</p>
  <p>华严经云：聚须弥山为笔。未写普眼经之一句一偈。</p>
  <p>印同异。泯中边。等来去。绝偏圆。</p>
  <p>以自心之体，非同异中边之见，如太虚空。更无异相，故经云：菩萨知一切法，即心自性。成就慧身，不由他悟。又起信论云：复次真如自体相者，一切凡夫声闻缘觉菩萨佛。无有增减，非前际生，非后际灭。毕竟常恒。无始已来。本性具足一切功德，所谓自体有大智慧光明义。遍照法界义。真实识知义。自性清净心义。常乐我净义。清凉不变自在义。</p>
  <p>水朝东而星拱北。</p>
  <p>水朝东者，尚书云：江汉朝宗于海。宗者尊也。有似于朝，如心为万法宗。未有一法而不归心者，星拱北者，论语云：子曰：为政以德。譬如北辰。居其所而众星拱之，为政以德者，无为之德也。犹北辰之不移，而众星拱之，如一心不动。众行归之。</p>
  <p>谷孕风而海纳川。</p>
  <p>斯皆法尔如是。道性自然，如宝藏论云：谷风无绝。泉水无竭，亦比道性无有间绝，则道不离心。心不离道，故先德云：至妙灵通。目之曰道。又楞严经云：汝之心灵。一切明了，岂非真道耶？</p>
  <p>寂尔无声。众响群音而吼地。荡然无相。奇形异状而参天。</p>
  <p>即相无相。无相即相。以是一心之境界故，如华严经中。境界重重。佛身无尽。互相彻入。能同能别。全异全同。净秽国土。无障无碍，不论有情无情之异，皆为一心真智之境界。</p>
  <p>约理而分。称真而说。蜜齐海内之甜。火均天下之热。</p>
  <p>一蜜甜。遍天下之蜜皆甜。一火热。尽寰中之火皆热。此况若此一法是心，则世出世间一切诸法，皆即是心矣！</p>
  <p>当正位之发扬。因法性之施设。</p>
  <p>此心赋者有二观。一唯心识观。二真如实观。先观唯心。次入真如。楞伽经云：自觉圣智者，令觉自心耳。摄论云：通达唯是意言分别。无有实法，即为入唯识方便，不取外相，即入唯心。占察经云：一唯心识观。二真如实观，唯心观浅。真如观深。能入法性。法性即真如异名，如起信论云：心若驰散，即当摄来。令住正念。其正念者，当知唯心。无外境界。此即唯心识观。次云：即复此心，亦无自相。念念不可得。此即真如实观。若了唯心。成唯心识观。若了无性。成真如实观。心境两亡，则成无分别智。</p>
  <p>弗从事而失体，非一非多，不守己而任缘，亦同亦别。</p>
  <p>如前云正位发扬者，未曾有一法。出心之正位，如法华经云：是法住法位。世间相常住。又前云法性施设者，般若经云：未曾有一法，而出于法性。真如一心，不守自性。随事建立，故云亦同亦别。虽随事建立，不失自体，故云非一非多。</p>
  <p>本迹双举。权实俱存。</p>
  <p>肇论云：非本无以垂末，非末无以显本。本迹虽殊，不思议一也。心即是本。法即是末。</p>
  <p>言中而尽提纲要。指下而全见根源。</p>
  <p>万法虽殊。一言而无不该尽。千月不等。一指而各见根源，如锦冠云：一一事中，皆具如是无尽之德，如海一滴，即具百川。又一一事，不坏本相，不离本位，而圆融即入，谓欲言相用，即同体寂。欲谓之寂。相用纷然，故华严疏序云：超言思而迥出。匪但超言思。抑亦出于超言思。超与不超俱出。华严经云：虽复不依言语道，亦复不著无言说。但即言亡言，即思忘思。以契超出之旨。</p>
  <p>如一金分众器之形，不变随缘之道。犹千波含湿性之理。随缘不变之门。</p>
  <p>金是不变。器是随缘。波是随缘。湿是不变，则一心门。具随缘不变二义，如演义记云：由随缘即不变故。夺差别令体空，则末寂也。由体空差别故。夺不变令随缘，故本寂也。以全本为末，故本便隐。全末为本，故末便亡也，是则真如随缘成众生时，未曾失于真体，故令众生非众生也。众生体空即法身时，未曾无众生，故令法身非法身也，故二双绝。二既互绝，则真妄平等。无可异也。</p>
  <p>若达斯宗。无在不在。</p>
  <p>净名经云：佛说一切法，皆无在无不在。约理实而隐。云无在。约相虚而现。云无不在。斯即一心隐显。无碍自在也。</p>
  <p>入圣体而靡高。居凡身而弗改，即狭而广。毫端遍于十方。以短摄长。刹那包于劫海。</p>
  <p>先德云：尘含法界。无亏大小。念包九世。延促同时，即是一心开合。以彰殊胜，如朝菌之类。夕死之徒，岂等大椿之岁耶？此是世间人物。延促之情见耳，如华严经。明毗目仙人执善财手。时经多劫。处历无边，故不可以长短思也。若显超胜。一生顿圆。若约甚深。多劫莫究。延促不可定执。贵在入玄，即权机浅学。罔测津涯矣！如华严经颂云：始从一念终成劫，悉依众生心想生。一切刹海劫无边。以一方便皆清净。释曰：一方便者，即是自心。延促由心定量。若了一心。长短之劫自尽，故云皆清净。华严经颂云：有数无数一切劫。菩萨了知即一念。于此善入菩提行。常勤修习不退转。</p>
  <p>一叶落时天下秋。一尘起处厚地收。向空门而及第。</p>
  <p>庞居士偈云：十方同聚会。个个学无为。此是选佛场。心空及第归。</p>
  <p>于禅苑而封侯。</p>
  <p>世间以成功立德。以为封侯。出世悟心得记。以为封候。</p>
  <p>敌生死军之甲胄。战烦恼阵之戈矛。</p>
  <p>唯识疏云：心外有法。生死轮回。心外无法。生死永绝。</p>
  <p>得大总持，可作超尘之本。</p>
  <p>心是总持都院。无法不收。</p>
  <p>具王三昧。堪为入道之由。</p>
  <p>能观心性，名为上定。此心是真如三昧。一切三昧之根本，故心为三昧之王，名王三昧，是以悟心成道。万行俱成。夫若了即心是佛者，自然谦下，何以故。信自心故。知一切众生皆有心，悉即是佛故。既不自憍[怡-台+居]，亦不轻慢他。以知一心平等故。经云：柔和之行。以顺法界。谦下是忍辱之本。周易云：谦亨君子有终。彖曰：谦亨。天道下济而光明。地道卑而上行。天道亏盈而益谦。地道变盈而流谦。鬼神害盈而福谦。人道恶盈而好谦，是以于自于他，不赞不毁。若自赞非大人之相，是炫惑人。若自毁，是妖谄之人。若毁他，是谗贼之人。若赞他，是谄谀之人，是以傅大士云：见好见恶但低头。有底因缘得成病，故知得地万物皆生。得理万行皆成，唯心之理，不可忘也。迄至成佛。无有增减。</p>
  <p>学问宗师。菩提榜样。功德丛林。真如库藏。</p>
  <p>一切众生第八识心，名含藏识，亦名宅识，如华严经云：菩萨摩诃萨知善巧说法。示现涅槃，为度众生所有方便。一切皆是心想建立，非是颠倒，亦非虚诳，何以故。菩萨了知一切诸法。三世平等，如如不动，实际无住，不见有一众生已受化。今受化。当受化，亦自了知无所修行。无有少法若生若灭而可得者，而依于一切法。令所愿不空，是为第九如实住。</p>
  <p>纵横幻境。在一性而融虚。寂灭灵空。寄千门而显相。</p>
  <p>一性是万法之性。千门是万法之相。性相分二。融之归一，如涅槃经云：佛性者，名第一义空。第一义空，名为智慧。此二不二。以为佛性，然第一义空，是佛性，名为智慧，即佛性相。第一义空不在智慧。但名法性。由在智慧，故名佛性。以性从相，则唯众生得有佛性。有智慧故。墙壁瓦砾无有智慧，故无佛性。若以相从性。第一义空无所不在，则墙壁等，皆是第一义空，如何非性，故经云：知一切法即心自性。论云：以色性即智性故。色体无形说名智身。以智性即色故。说名法身遍一切处。其体本均。今分性相，故分二义。</p>
  <p>妙迹无等。寰中最亲。</p>
  <p>天下最亲。莫过心也。以一切法从心所生。离心则无一法，所以华严经云：以从波罗蜜所生一切宝盖。于一切佛境界清净解所生一切华帐。无生法忍所生一切衣。入金刚法无碍心所生一切铃网。解一切法如幻心所生一切坚固香。周遍一切佛境界如来座心所生一切佛众宝妙座。供养佛不懈心所生一切宝幢。解诸法如梦欢喜心所生佛所住一切宝宫殿。无著善根所生一切宝莲华云等。</p>
  <p>小器出无边之嘉馔。</p>
  <p>华严经云：有具足优婆夷。得菩萨无尽福德藏解脱门。能于小器中。随诸众生种种欲乐。出生种种美味饮食，悉令充满。以此小器。能于天中充足天食，乃至人中充足人食。诸佛声闻罗汉及遍鬼趣等，乃至云：善男子。且待须臾。汝当自见。说是语时，善财则见无量众生。从四门入，皆是优婆夷本愿所请。既来集已。敷座令坐。随其所须。给施饮食，悉皆充足。于小器中者，即是心器。心为无尽藏。随念出生一切世出世间珍宝法门。有何穷尽。</p>
  <p>仰空雨莫测之殊珍。</p>
  <p>华严经中。明智居士云：我得随意出生福德藏解脱门。凡有所须，悉满其愿，所谓衣服璎珞。象马车乘。华香幢盖。饮食汤药等，乃至尔时居士知会众普集。须臾系念。仰视虚空，如其所须，悉从空下。一切众会。普皆满足，然后为说种种法，所谓为得美食而充足者，与说种种集福德行等。释曰：空中雨物者，一是居士心中出，故云随意出生。又云须臾系念。二是所化众生自心感现。机应冥合，非一非异。成就斯事。仰视虚空者，即是法空中现，故法句经云：菩萨于毕竟空中。炽然建立。</p>
  <p>仙人执手之时，动经尘劫。</p>
  <p>如华严经中。毗目仙人执善财手，即时善财自见其身。往十方十佛刹微尘数世界中。到十佛刹微尘数诸佛所。见彼佛刹及其众会。诸佛相好种种庄严，乃至经百千亿不可说不可说佛刹微尘数劫，乃至时彼仙人放善财手。善财童子即自见身还在本处，是知不动本位之地。身遍十方。未离一念之中。时经尘劫。古释云：善财随事差别，皆入法界。若圆融门。才举一门，即融诸门，然以理融事。令事如理。以理显事。令理如事，故云理非无分，谓理即事。事既有分。理亦有分，不尔。真理不即事故。理既如事。随举一法，即一法界。若举多法，即多法界，如善财亲证。暂时执手，便经多劫。明一切时圆融。后入楼阁。普见无边。明一切处圆融，是以善财一生能办多劫之行者，既善友力。瞬息之间。或有佛所。见经不可说不可说佛刹微尘数劫修行，何得一生不经多劫。仙人之力长短自在故，如世王质遇仙之棋。令斧柯烂。三世尚谓食顿。既然以长为短，亦能以短为长，如周穆随于幻人。虽经多年，实唯瞬息，故结云：不应以长短之时，广狭之处，定其旨也。</p>
  <p>童子登楼之日。倏见前因。</p>
  <p>善财童子登弥勒楼阁。见弥勒三生之事。</p>
  <p>成现而虽圆至道。弘阐而全在当人。</p>
  <p>人能弘道，非道弘人。十方三世诸佛，皆是了心成佛。心即是法。法即是心，所以由人信故，乃能弘之。又人即是法。法即是人。离人无有法。离法无有人，故云此法先佛已说。后佛随顺不加一字，故云佛以法为师，如燕公张悦问水南善知识云：法在前耶？佛在前耶？答云：法在前。诸佛所师所谓法故，便被难云：若尔。最初成佛。前无佛说，何由悟法。答云：自然而悟，如月令中。獭乃祭天，岂有人教。燕公大伏也。</p>
  <p>殊功警世。大用通神。乐蕴奇音。指妙而宫商应节。心怀觉性。智巧而动用冥真。</p>
  <p>首楞严经云：譬如琴瑟箜篌琵琶。虽有妙音。若无妙指。终不能发。汝与众生亦复如是。宝觉真心各各圆满，如我按指海印发光。汝暂举心尘劳先起，是知指不妙故。五音不成。智不巧故。一心不现，如藏教是拙度。通教是巧度。又但了诸法实相，不须勤苦而修，是名巧度。</p>
  <p>十力功高。上贤能践。日月潜光。山川回转。</p>
  <p>庞居士偈云：劫火燃天天不热。岚风吹动不闻声。百川竞注海之溢。五岳名山不见形。澄清静虑无踪迹。千途尽总入无生，故知无有一法不入一心无生之旨。</p>
  <p>摧慢峰兮涸爱河。拆疑城兮截魔罥。</p>
  <p>若了一心。悟法空理，则入平等际。住实相门，乃能倒慢山。拔爱箭。裂疑网。突魔围，何者，以达魔界即佛界。归一实心故，如论有喻云：譬如蝇能缘一切物，唯不能缘火焰。缘火焰即为烧故。魔亦如是。能缘一切法，唯不能缘诸法实相。若入实相。魔即实相，何所惑耶，故论云：魔界如佛界如。一如无二如，皆法界印，岂以法界印。更坏法界印。又论云：绝见解般若菩萨，如捕鱼人。见一大鱼入深大水。钩网所不及，则绝望忧愁。以离六十二见网故。</p>
  <p>明之而法法在我。巨岳可移。昧之而事事随他。纤毫莫辩。</p>
  <p>还源观云：明者德隆于即日。昧者望绝于多生。又李长者论云：迷之者历劫浪修。悟之者当体凝寂，皆是一心迷悟。致兹得失。</p>
  <p>法无难易。转变由人。</p>
  <p>迷时人逐法。悟了法由人。迷时执心为境。被境所转。悟时了境即心。一切由我。</p>
  <p>促多生于一念。化寒谷为芳春。</p>
  <p>一念证真。功超累劫，如寒谷遇春。萌芽顿发，故华严论云：不如一念缘起无生。超彼三乘权学等见，如华严策林问云：成功立德。三教修同，如何此经。赞无功用。答：缘修积行，即说立功。造极体真。须忘功用。无功即功。流未来际。无用之用。用周十方。无功之功。曰真功矣！如乘舟入海。顿息篙桡，而举帆随风。万里非远。功用行息，是止篙桡。无相智圆，即锦帆高举。无依无住。既无功用，则处法流。长游智海。</p>
  <p>秉大矩而烛幽关。炳然见旨。驾迅航而渡深济。倏尔登真。</p>
  <p>若直了一心。菩提易办，如登车立届于遐方。似乘船坐至于千里。</p>
  <p>生如来家之要。</p>
  <p>若心外行法，是生世俗家。若了心即佛，是生如来家。此一心法。诸佛本宗。语默卷舒。常顺一真之道。治生产业，不违实相之门。运用施为。念念而未离法界。行住坐卧。步步而常在其中。若不信之人。对面千里，如寒山子诗云：可贵天然物。独一无伴侣。促之在方寸。延之一切处。汝若不信受。相逢不相遇，如明达之者，寓目关怀，悉能先觉。若未遇之子，可以事知。举动施为。未尝间断，如蔡顺字君仲。顺少孤。养母。常出求薪。有客卒至。母望顺不还，乃啮其指。顺即心动。弃薪驰归。跪问其故。母曰：有急客来。吾啮指以悟汝耳。又唐裴敬彝。父为陈王典所杀。敬彝时在城。忽自觉流涕不食，谓人曰：我大人凡有痛处。吾即不安。今日心痛。手足皆废。事在不测，遂乃归觐。父果已死。又唐张志安。居乡闾称孝。差为里尹。在县。忽称母疾急县令问：志安曰：母有疾。志安亦病。志安适患心痛，是以知母有疾。令因之差人覆之。果如所说。寻奏高表门闾。拜为散骑常侍。</p>
  <p>行菩萨道之因。</p>
  <p>法华经云：若未闻法华经者，当知是人未善行菩萨道。若有得闻是经典者，乃能善行菩萨之道。又菩萨所修万行，皆是不空如来藏真心不变性起功德，如起信论云：复次真如依言说分别。有二种义。云何为二。一者如实空。以能究竟显实故。二者如实不空。以有自体具足无漏性功德故。华严记云：自性清净心，不与妄合，则名为空。性具万德，即名不空。若离妄心，实无可空，则显空藏因妄而显，不空藏要由翻染，方显不空，如本有檀德。今为悭贪。本有尸德。今随五欲。本有寂定。今为乱想。本有大智。今为愚痴，是则悭藏于施，乃至愚藏于慧，故论云：以知法性无悭贪故。随顺修行檀波罗蜜等。万行例然，故本有真实识知义。云若心有动，非真识知。明妄心之动。藏其真如，是以即妄之空。藏不空之万德，故经云：知妄本自真。见佛则清净。以能究竟显实，故名为空，故知空藏。能藏不空。能藏既空，则显不空藏之本来具矣！又普贤行。游入十方。略有十门。一入世界。法界缘起于即入故。二入众生界。生界佛界无二体故。三供养。一一供具皆称真故。四明请法。穷法界智。无时不请诸佛无时不雨法故。五大智摄生。了生迷倒，而无众生，不碍化故。六明现通。十方尘刹互入重重。震动现相而无息故。七常寂定。未曾一念有起动故。八广出生。念念毛孔出现诸境无穷尽故。九者说法。念念常雨无边法雨。雨一切故。十明总说。上之九义。举一全收。无前后故。</p>
  <p>万别千差。靡出虚空之性。尊高卑下。难逃平等之津。</p>
  <p>一切法性，即是众生心性。众生心性，即是虚空性。问：真妄相乖。其犹水火。云何此二得交彻耶？答：真妄二法同一心故而得交彻。若演若达多。狂故失头却复本心。头不曾失。设尔狂时，头亦不失。狂情才歇。歇即菩提。性净明心不从人得，如迷真执妄。迷情才悟，即复真心。设正迷时，真亦不失。</p>
  <p>剪惑裁疑。标真显正。使佛法之穹崇。致宗门之昌盛。类秋江万影而交罗。</p>
  <p>经明十喻中。一如影喻。一喻体虚无实。二喻有用能荫覆义，故华严记云：如明净物。得日光曜。于屋壁上有光影现，如来应机现身亦尔，谓曰喻如来。身树等质以喻众生。日无异体。质有万差。树侧影邪。形端影正。影不现于日内。但有质边弄影多端。随心万品。</p>
  <p>状寒室千灯而互映。</p>
  <p>一室千灯光光涉入。一心万境。万境一心，如光无碍。</p>
  <p>若鸟戛以翱翔。似鱼沉渊而游泳。</p>
  <p>入楞伽经云：若一切唯心。世间何处住。去来依何法。云何见地中，如鸟虚空中。依心风而去，不住不观察。于地上而去，如是诸众生。依分别心动。自心中来去，如空中飞鸟。见是资生器。佛说心如是，故知举足下足，不离自心，如鸟若离空，何以骞翥。鱼若离水，岂得浮沉，故祖师弥遮迦。问祖师婆须蜜曰：何方而来。复往何许。答曰：从自心来。复往无处。</p>
  <p>啼笑而佛慧分明。行坐而觉源清净。</p>
  <p>长者论云：不乖当念。蕴功即佛。都无时分迁转之相。应真自性。常转法轮。又云：纤尘不隔于十方。毛孔讵妨于刹海。又云：三世一念。古今咸即。过去未来无尽之劫。同时无碍。一念成正觉时也。三贤菩萨。念念入法流水中。任运至佛。初水后水。一性水故。因佛果佛。一性佛故。于其中间无初中后，不隔念故。依本法故。无念可隔。因果便终。一念相应一念佛，不论相好及与神通。相好神通。从此正觉中得。若证正觉，即不著诸相。但以觉道相应故。神通相好不求自至。又云：明众生世间即法界故。众生性即不思议故。众生分别即如来智故。又如来根本智，是众生分别心。契同无二故。法界自在。</p>
  <p>妙解而唯应我是。列祖襟喉。</p>
  <p>此心赋者，但说真心，不言妄识。以真心妄心。各有性相。且真心以灵知寂照为心，不空无住为体，实相为相。妄心以六尘缘影为心。无性为体。攀缘思虑为相。此缘虑觉了能知之妄心，而无自体。但是前尘。随境有无。境来即生。境去即灭。因境而起。全境是心。又因心照境。全心是境。各无自性，唯是因缘，故法句经云：焰光无水。但阳气耳。阴中无色。但缘气耳。以热时炎气。因日光烁。远看似水。但从想生，唯阳气耳。此虚妄色心亦复如是。以自业为因。父母外尘为缘。和合似现色心，唯缘气耳，故圆觉经云：妄认六尘缘影为自心性，故知此能推之心。若无因缘，即不生起。但从缘生。缘生之法，皆是无常，如镜里之形。无体而全因外境。似水中之月，不实而虚现空轮。认此为真。愚之甚矣！所以庆喜执而无据。七处茫然。二祖了而不生。一言契道，则二祖求此缘虑不安之心不得，即知真心遍一切处。悟此为宗，遂乃最初绍于祖位。阿难因如来推破妄心，乃至于五阴六入十二处十八界七大性。一一微细穷诘。彻底唯空，皆无自性。既非因缘自他和合而有。又非自然无因而生，悉是意言识想分别。因兹豁悟妙明真心。广大含容遍一切处，即与大众俱达此心。同声赞佛云：妙湛总持不动尊。首楞严王世希有。消我亿劫颠倒想，不历僧祇获法身，即同初祖直指人心见性成佛。此一真心，则列祖之襟喉也。</p>
  <p>通心而莫更余思。群贤性命。</p>
  <p>如不增不减经云：甚深义者，即第一义谛。第一义谛者，即众生界。众生界者，即如来藏，如来藏者，即法身。释曰：夫心者，为诸法总持之门。作万有真实之性，故称第一义谛。杂杂心念，故号众生，是心之界，即众生界。从真如性起，名曰如来。无所缺减，乃目为藏。能积聚恒沙功德，故名法身，是以仁王经云：最初一念。具足八万四千波罗蜜。诸身分中。命根为上。诸法门中心，为其上。</p>
</body></html>