<!DOCTYPE html>
<html>
<head>
  <meta charset="utf-8"/>
  <meta name="author" content="无/其他"/>
  <meta name="library" content="龙藏"/>
  <meta name="catalog" content="龙藏/此土著述"/>
  <title>慈悲道场忏法卷第九</title>
</head>
<body>
  <h1 class="head">慈悲道场忏法卷第九</h1>
  <h2>为阿鼻地狱礼佛第二十七</h2>
  <p>今日道场同业大众。从归依已来讫此章后。每言万法虽差功用不一。至于明闇相形唯善与恶。善者则谓人天之胜途。恶者则谓三途之异辙。修仁义则归于胜。兴残害则坠于劣。其居胜者良由业胜。非诤竞之所要。受自然之妙乐。期解脱之逍遥。其坠劣者良由业劣。处火城铁网之中。食则铁丸热铁。饮则沸石烊铜。年历踰于造化劫数。等于无穷。又地狱之苦不可亲婴。神离此躯识投彼城。报以刀轮加体偿以火磨毁形命不肯促。抱苦长龄纵复获免。又堕饿鬼口中火出命不全活。从此死已。又堕畜生复受众苦或负重致远驱役险难。分布鼎镬星罗几案。肌肉充馈。命不尽算。实三恶之重苦悲长夜之难。旦而优劣皎然。无能信者。以吾我故。好起疑惑。以疑惑故。多不向善。所以佛言。世有十事死入恶道。意不专善不修功德。贪著饮食如彼饿虎。酖嗜酒味喜怀嗔毒。常习愚痴不受人谏。自任其力办诸恶事。喜杀众生凌[仁-二+易]孤弱。恒党恶人侵暴他界。有所宣说言不真要。不慈一切起诸恶业。若人如是不久存世。死入恶道。今日道场同业大众。如佛所言谁能免者。既不能免于地狱中皆有罪分。大众各各觉悟此意。唯愿大众宜与时竞。行菩萨道勤求诸法。利益众生。一自灭罪。二生他福。此则自利利他。彼我兼利。相与今日。起勇猛心起坚固心起慈悲心。度一切心救众生心。至坐道场勿忘此愿。仰承十方尽虚空界。一切诸佛诸大菩萨。大神通力大慈悲力。解脱地狱力济度饿鬼力。救拔畜生力大神咒力大威猛力。令(某甲)等所作利益所愿成就。等一痛切五体投地。为阿鼻大地狱受苦众生。乃至十八寒冰地狱。黑闇地狱。十八热地狱。十八刀轮地狱剑林地狱。火车地狱。沸屎地狱。镬汤地狱。如是地狱。复有八万四千地狱眷属等狱。其中受苦一切众生。(某甲)等以菩提心以菩提行以菩提愿。悉皆代为归依世间大慈悲父。</p>
  <p>南无弥勒佛　南无释迦牟尼佛　南无大音赞佛　南无净愿佛　南无日天佛　南无乐慧佛　南无摄身佛　南无威德势佛　南无刹利佛　南无德乘佛　南无上金佛　南无解脱髻佛　南无乐法佛　南无注行佛　南无舍骄慢佛　南无智藏佛　南无梵行佛　南无旃檀佛　南无无忧名佛　南无端严身佛　南无相国佛　南无莲华佛　南无无边德佛　南无天光佛　南无慧华佛　南无频头摩佛　南无智富佛　南无师子游戏菩萨　南无师子奋迅菩萨　南无无边身菩萨　南无观世音菩萨。</p>
  <p>又复归依如是十方尽虚空界一切三宝。</p>
  <p>愿以慈悲力救拔拯接。阿鼻地狱。乃至黑闇地狱。刀轮地狱火车沸屎。眷属等狱受苦众生。以佛力法力。诸菩萨力一切贤圣力。令诸众生即得解脱。毕竟不复堕于地狱。一切罪障悉得消灭。毕竟不复作地狱业。舍地狱生得净土生。舍地狱业得智慧命。舍地狱身得金刚身。舍地狱苦得涅槃乐。念地狱苦发菩提心。四无量心六波罗蜜常得现前。四无碍智六神通力如意自在。具足智慧行菩萨道。勇猛精进不休不息。乃至进修满十地行。入金刚心成等正觉(一拜)</p>
  <h2>为灰河铁丸等狱礼佛第二十八</h2>
  <p>今日道场同业大众。重复至诚五体投地。为灰河地狱剑林地狱。刺林地狱铜柱地狱。铁机地狱铁网地狱。铁窟地狱铁丸地狱。尖石地狱。如是十方尽虚空界一切地狱。今日现受苦一切众生。(某甲)等以菩提心。普为归依世间大慈悲父。</p>
  <p>南无弥勒佛　南无释迦牟尼佛　南无梵财佛　南无宝手佛　南无净根佛　南无具足论佛　南无上论佛　南无弗沙佛　南无提沙佛　南无有日佛　南无出泥佛　南无得智佛　南无谟罗佛　南无上吉佛　南无法乐佛　南无求胜佛　南无智慧佛　南无善圣佛　南无网光佛　南无琉璃藏佛　南无名闻佛　南无利寂佛　南无教化佛　南无日明佛　南无善明佛　南无众德上明佛　南无宝德佛。</p>
  <p>南无师子幡菩萨　南无师子作菩萨　南无无边身菩萨　南无观世音菩萨。</p>
  <p>又复归依如是十方尽虚空界一切三宝。</p>
  <p>愿以慈悲力同加救拔。今日现受灰河等苦一切罪缘皆得解脱。一切苦果永得除灭。地狱道业毕竟清净。舍地狱身得金刚身。舍地狱苦。得涅槃乐。忆地狱苦发菩提心。同出火宅至于道场。与诸菩萨俱成正觉。</p>
  <h2>为饮铜炭坑等狱礼佛第二十九</h2>
  <p>今日道场同业大众。重复至心五体投地。普为十方尽虚空界。一切地狱。饮铜地狱众合地狱。叫唤地狱。大叫唤地狱。热地狱大热地狱。炭坑烧林。如是等无量无边眷属等狱。今日现受苦众生。(某甲)等以菩提心。普代归依世间大慈悲父。</p>
  <p>南无弥勒佛　南无释迦牟尼佛　南无人月佛　南无罗睺佛　南无甘露明佛　南无妙意佛　南无焰明佛　南无一切主佛　南无乐智佛　南无山王佛　南无寂灭佛　南无德聚佛　南无天王佛　南无妙音声佛　南无妙华佛　南无住义佛　南无功德威聚佛　南无智无等佛　南无甘露音佛　南无善守佛　南无利慧佛　南无思解脱义佛　南无音胜佛　南无梨陀行佛　南无善义佛　南无无过佛　南无行善佛。</p>
  <p>南无坚勇精进菩萨　南无金刚慧菩萨　南无无边身菩萨　南无观世音菩萨。</p>
  <p>又复归依如是十方尽虚空界一切三宝。</p>
  <p>愿以慈悲力救护摄受。饮铜等地狱。现受苦众生。一切罪障皆得消灭。一切众苦皆得解脱。从今日去毕竟不复堕于地狱。舍地狱生得净土生。舍地狱命得智慧命。四无量心六波罗蜜常得现前。四无碍辩六神通力如意自在。出地狱道得涅槃道。等与如来俱成正觉(一拜)</p>
  <h2>为刀兵铜釜等狱礼佛第三十</h2>
  <p>今日道场同业大众。重复至诚普为十方尽虚空界一切地狱。想地狱黑砂地狱。钉身地狱火井地狱。石臼地狱沸砂地狱。刀兵地狱饥饿地狱。铜釜地狱。如是等无量地狱。今日现受苦众生。(某甲)等今日以菩提心力。普为归依世间大慈悲父。</p>
  <p>南无弥勒佛　南无释迦牟尼佛　南无华藏佛　南无妙光佛　南无乐说佛　南无善济佛　南无众王佛　南无离畏佛　南无辩才日佛　南无名闻佛　南无宝月明佛　南无上意佛　南无无畏佛　南无大见佛　南无梵音佛　南无善音佛　南无慧济佛　南无无等意佛　南无金刚军佛　南无菩提意佛　南无树王佛　南无盘陀音佛　南无福德力佛　南无势德佛　南无圣爱佛　南无势行佛　南无琥珀佛。</p>
  <p>南无弃阴盖菩萨　南无寂根菩萨　南无无边身菩萨　南无观世音菩萨。</p>
  <p>又复归依如是十方尽虚空界一切三宝。</p>
  <p>愿以慈悲力同加救护。刀兵地狱一切地狱眷属等狱。受苦众生。即得解脱。一切众苦。永得除断。离地狱缘得智慧生。忆地狱苦发菩提心。行菩萨道不休不息。入一乘道满十地行。皆有神力还接一切。同坐道场俱登正觉(一拜)</p>
  <h2>为火城刀山等狱礼佛第三十一</h2>
  <p>今日道场同业大众。重复至诚。普为十方尽虚空界一切地狱。火城地狱石窟地狱。汤浇地狱刀山地狱。虎狼地狱铁床地狱。热风地狱吐火地狱。如是等无量无边眷属等狱。今日现受苦众生。(某甲)等以菩提心力。普为归依世间大慈悲父。</p>
  <p>南无弥勒佛　南无释迦牟尼佛　南无雷音云佛　南无善爱目佛　南无善智佛　南无具足佛　南无德积佛　南无大音佛　南无法相佛　南无智音佛　南无虚空佛　南无祠音佛　南无慧音差别佛　南无功德光佛　南无圣王佛　南无众意佛　南无辩才轮佛　南无善寂佛　南无月面佛　南无日名佛　南无无垢佛　南无功德集佛　南无华德相佛　南无辩才国佛　南无宝施佛　南无爱月佛　南无不高佛。</p>
  <p>南无慧上菩萨　南无常不离世菩萨　南无无边身菩萨　南无观世音菩萨。</p>
  <p>又复归依如是十方尽虚空界一切三宝。</p>
  <p>愿以慈悲力同加摄受。刀山等狱。受苦众生。即得解脱。乃至十方不可说一切地狱。现受苦当受苦一切众生。愿以佛力法力。菩萨力贤圣力。令诸众生同得解脱。永断十方诸地狱业。从今已去至于道场。毕竟不复堕于三途。舍身受身常值诸佛。具足智慧清净自在。勇猛精进不休不息。乃至进修满十地行。登金刚心入种智。果以佛神力随心自在。</p>
  <h2>为饿鬼道礼佛第三十二</h2>
  <p>今日道场同业大众。重复至诚五体投地。普为十方尽虚空界一切饿鬼道。饿鬼神等一切饿鬼及各眷属。(某甲)等今日以菩提心力。普为归依世间大慈悲父。</p>
  <p>南无弥勒佛　南无释迦牟尼佛　南无师子力佛　南无自在王佛　南无无量净佛　南无等定佛　南无不坏佛　南无灭垢佛　南无不失方便佛　南无无娆佛　南无妙面佛　南无智制住佛　南无法师王佛　南无大天佛　南无深意佛　南无无量佛　南无法力佛　南无世供养佛　南无华光佛　南无三世供佛　南无应日藏佛　南无天供养佛　南无上智人佛　南无真髻佛　南无信甘露佛　南无金刚佛　南无坚固佛。</p>
  <p>南无药王菩萨　南无药上菩萨　南无无边身菩萨　南无观世音菩萨。</p>
  <p>又复归依如是十方尽虚空界一切三宝。</p>
  <p>愿以慈悲力同加摄受。救拔一切饿鬼道苦。东西南北四维上下。尽十方界一切饿鬼道。一切饿鬼神各及眷属。一切饿鬼各及眷属。一切罪障皆得消灭。一切众苦皆得解脱。身心清凉无复热恼。身心饱满无复饥渴。得甘露味开智慧眼。四无量心六波罗蜜常得现前。四无碍智六神通力如意自在。离饿鬼道入涅槃道。等与诸佛俱成正觉(一拜)</p>
  <h2>为畜生道礼佛第三十三</h2>
  <p>今日道场同业大众。重复运心五体投地。普为东西南北四维上下。如是十方尽虚空界。一切畜生道四生众生。若大若小水陆空界一切众生各及眷属。(某甲)等今日以慈悲心力。普为归依世间大慈悲父。</p>
  <p>南无弥勒佛　南无释迦牟尼佛　南无宝肩明佛　南无梨陀步佛　南无随日佛　南无清净佛　南无明力佛　南无功德聚佛　南无具足眼佛　南无师子行佛　南无高出佛　南无华施佛　南无珠明佛　南无莲华佛　南无爱智佛　南无盘陀严佛　南无不虚行佛　南无生法佛　南无相好佛　南无思惟乐佛　南无乐解脱佛　南无知道理佛。</p>
  <p>南无常精进菩萨　南无不休息菩萨　南无无边身菩萨　南无观世音菩萨。</p>
  <p>又复归依如是十方尽虚空界一切三宝。</p>
  <p>愿以慈悲力覆护摄受。东西南北四维上下。尽空法界一切畜生道。一切四生各及眷属一切罪障皆得消灭。一切众苦皆得解脱。同舍恶趣俱得道器。身心安乐如第三禅。四无量心六波罗蜜常得现前。四无碍智六神通力如意自在。离畜生道入涅槃道。登金刚心成等正觉(一拜)</p>
  <h2>为六道发愿第三十四</h2>
  <p>(某甲)等以今奉为诸天诸仙龙神八部礼佛功德因缘。愿十方尽虚空界。四生六道穷未来际一切众生。从今日去至于菩提。不复还更抂误形骸。受诸楚毒不复更造十恶五逆。却入三涂承今礼佛功德因缘。各得菩萨摩诃萨。净身口业。各得菩萨摩诃萨所有诸心大地心。生诸善根。大海心。受持诸佛智慧大法。须弥山心。令一切安住无上菩提摩尼宝心。远离烦恼金刚心。决定诸法坚固心。众魔外道不能沮坏。莲华心一切世法所不能染。净日心除灭一切愚痴[目*壹]障。虚空心一切众生无能量者。又愿四生六道一切众生。从今日去思量识性思量决信解性。弃捐调戏常思法语。所有皆施心无爱惜。心心勇猛不坏怯弱。所修功德悉施一切不还邪道。专心一向。见善如化见恶如梦。舍离生死。速出三界。明了观察甚深妙法。各得供养一切诸佛。供养众具皆悉满足。各得供养一切尊法。供养众具皆悉满足。各得供养一切菩萨。供养众具皆悉满足。各得供养一切贤圣。供养众具皆悉满足。若有后流一切众生。异(某甲)等今日愿界者。皆悉令入大愿海中。即得成就功德智慧。以佛神力随心自在。等与如来俱成正觉(一拜)</p>
  <h2>警念无常第三十五</h2>
  <p>今日道场同业大众。相与已得为六道礼忏竟。次复应须悟也无常。夫三世罪福因果相生。恻然在心虑不斯隔。常谓影响相符乃可胡越。善恶之致非可得而舛也。唯愿大众觉悟无常。勤修行业以自资身勿生懈怠。而不努力智者常叹。假使千万亿岁。受五欲乐终不得免三恶道苦。况我百年而不得半于此。促期那得自宽。且世间幻惑终归磨灭。常者皆尽高者亦坠。合会有离生必应死。重官厚禄谁得免之父母兄弟六亲眷属爱彻骨髓。当舍寿时不得相代。荣华豪贵。钱财宝物。亦不能延人之寿命。亦不可以言辞饮食求嘱脱者无形之对谁能留者。经云。死者尽也。气绝神逝。形骸萧索。人物一统无生不终。而舍命之时受大苦恼。内外六亲围绕号哭。死者遑怖莫知依投身虚体冷气将欲尽。见先所作善恶报相。其修善者天神扶卫。其行恶者牛头在侧。狱卒罗刹永无宽恕。慈亲孝子不能相救。夫妻恩爱相看就尽。风刀解身苦不可言。死者尔时肝胆寸裂。无量痛恼一时同集。神识周慞如狂如醉决欲起一念善作一毫福。怀恨在心不复能得。如是苦恼无人代受。涅槃经言。死者于险难处无有资粮。去处悬远又无伴侣。昼夜常行无有边际。深邃幽闇无有光明。入无遮止到不得脱。生不修福死归苦处。愁毒辛酸不可疗治。非是恶色令人怖畏今日道场同业大众。生死果报如环无穷。孤魂独逝无人见者。不可寻觅。不可物寄。唯各努力扞劳忍苦。勤修四等六波罗蜜。以为独逝诸趣之。资莫以强健而自安。心宜各至心等一痛。切五体投地归依世间大慈悲父。</p>
  <p>南无弥勒佛　南无释迦牟尼佛　南无多闻海佛　南无持华佛　南无不随世佛　南无喜众佛　南无孔雀音佛　南无不退没佛　南无断有爱垢佛　南无威仪济佛　南无诸天流布佛　南无宝步佛　南无华手佛　南无威德佛　南无破怨贼佛　南无富多闻佛　南无妙国佛　南无华明佛　南无师子智佛　南无月出佛　南无灭闇佛　南无无动佛　南无师子游戏菩萨　南无师子奋迅菩萨　南无无边身菩萨　南无观世音菩萨。</p>
  <p>又复归依如是十方尽虚空界一切三宝。</p>
  <p>愿以慈悲力同加覆护。今日道场同忏悔者。从今日去乃至菩提。一切罪因无量苦果悉得断除。烦恼结业毕竟清净。诸佛法会皆现身相。行菩萨道随意自在。四等六度如说修行。四辩六通无不满足。百千三昧应念现前。诸总持门无不能入。早登道场成等正觉(一拜)</p>
  <h2>为执劳运力礼佛第三十六</h2>
  <p>今日道场同业大众。重复至诚五体投地起慈悲心。无怨亲想。为今日转生作熟执劳随喜施工运力助营福者。各及眷属又为即世牢狱忧厄因苦囹圄系闭及诸刑罚。念其处世。虽获人身乐少苦多。枷锁杻械未尝离体。由何所致或今身造恶。或过去所追。或应免脱无由自申。重罪分死无救护者。如是众生各及眷属。(某甲)等今日以慈悲心。普为归依一切世间大慈悲父。</p>
  <p>南无弥勒佛　南无释迦牟尼佛　南无次第行佛　南无福德灯佛　南无音声治佛　南无憍昙佛　南无势力佛　南无身心住佛　南无善月佛　南无觉意华佛　南无上吉佛　南无善威德佛　南无智力德佛　南无善灯佛　南无坚行佛　南无天音佛　南无安乐佛　南无日面佛　南无乐解脱佛　南无戒明佛　南无住戒佛　南无无垢佛　南无师子幡菩萨　南无师子作菩萨　南无无边身菩萨　南无观世音菩萨。</p>
  <p>又复归依如是十方尽虚空界一切三宝。</p>
  <p>愿以慈悲力同加覆护。今日执劳随喜者。各及眷属。从今日去至于菩提。一切罪障皆得消灭。一切众苦毕竟解脱。寿命延长身心安乐。永离灾厄无复障恼。发大乘心修菩萨行。六度四等皆悉具足。舍生死苦得涅槃乐。又愿东西二冶诸余牢狱徒囚系闭忧厄困苦诸有疾病不得自在者。各及眷属。以今为其礼佛功德威力。一切众苦皆悉解脱。恶业对因毕竟断除。出牢狱户入善法门。寿命无穷智力无尽。身心永乐如第三禅。忆牢狱苦。念诸佛恩。改恶修善。皆发大乘。行菩萨道至金刚际。还复度脱一切众生。同登正觉神力自在(一拜)</p>
  <p>已忏悔发菩提心竟次应回向。</p>
  <h2>发回向第三十七</h2>
  <p>今日道场同业大众。已得发心办所办竟。次复应须以前功德各发回向。何以故尔。一切众生所以不能得解脱者。皆由著于世间果报不能舍离。若有片福一毫之善能回向者则于果报不复生著。便得解脱优游自在。所以经叹修行回向为大利益。是故今日应发回向兼劝一切不著果报。我等相与先应至心五体投地。归命敬礼世间大慈悲父。</p>
  <p>南无弥勒佛　南无释迦牟尼佛　南无坚出佛　南无安阇那佛　南无增益佛　南无香明佛　南无违蓝明佛　南无金玉佛　南无蜜钵佛　南无无碍相佛　南无信戒佛　南无至妙道佛　南无乐实佛　南无明法佛　南无具威德佛　南无至寂灭佛　南无上慈佛　南无大慈佛　南无甘露主佛　南无弥楼明佛　南无圣赞佛　南无广照佛　南无文殊师利菩萨　南无普贤菩萨　南无无边身菩萨　南无观世音菩萨。</p>
  <p>又复归依如是十方尽虚空界一切三宝。</p>
  <p>愿以慈悲力同加覆护。一切行愿皆得圆满今日道场同业大众。从今日去至于菩提。行菩萨道誓莫退还。先度众生然后作佛。若未得道中间留住生死者。以此愿力令诸大众在所生处身口意业恒自清净。常发广大胜妙之心柔软心。调和心。勇猛心不放逸心。寂灭心。真心不杂乱心。无贪吝心。大胜心。大慈悲心。安住心。欢喜心。先度一切心。守护一切心。守护菩提心。誓等佛心。发如是等广胜妙心。专求多闻修离欲定。饶益安乐一切众生。不舍菩提同成正觉。</p>
  <p>代发回向法。</p>
  <p>今日道场同业大众。相与胡跪合掌心念口言。随我今说。</p>
  <p class="l-js-5c">十方诸天仙　　所有功德业</p>
  <p class="l-js-5c">我今为回向　　同归正觉道</p>
  <p class="l-js-5c">十方龙鬼神　　所有胜善业</p>
  <p class="l-js-5c">我今为回向　　同归一乘道</p>
  <p class="l-js-5c">十方诸人王　　所修菩提业</p>
  <p class="l-js-5c">我今为回向　　同归无上道</p>
  <p class="l-js-5c">六道众生类　　所有微善业</p>
  <p class="l-js-5c">我今为回向　　同归无上道</p>
  <p class="l-js-5c">十方佛弟子　　善来比丘众</p>
  <p class="l-js-5c">无著四沙门　　及求缘觉者</p>
  <p class="l-js-5c">隐显化众生　　明了因缘法</p>
  <p class="l-js-5c">如是兼一切　　尽回向佛道</p>
  <p class="l-js-5c">十方诸菩萨　　读诵受持经</p>
  <p class="l-js-5c">入禅出禅者　　劝总行众善</p>
  <p class="l-js-5c">如是等三乘　　一切众德本</p>
  <p class="l-js-5c">尽回施众生　　同归无上道</p>
  <p class="l-js-5c">天上及人间　　圣道诸善业</p>
  <p class="l-js-5c">我今劝回向　　同归无上道</p>
  <p class="l-js-5c">发心及忏悔　　自行若劝人</p>
  <p class="l-js-5c">所有微毫福　　尽回施众生</p>
  <p class="l-js-5c">众生不得佛　　不舍菩提愿</p>
  <p class="l-js-5c">一切成佛尽　　然后登正觉</p>
  <p class="l-js-5c">仰愿佛菩萨　　无漏诸圣人</p>
  <p class="l-js-5c">此世及后生　　惟愿见摄受</p>
  <p>相与至心五体投地。奉为。</p>
  <p>国王帝主回向。奉为父母亲缘回向。奉为师长同学回向。奉为信施檀越善恶知识回向。奉为护世四王回向。又为十方魔王回向。又为聪明正直天地虚空主善罚恶守护持咒五方龙王龙神八部回向。又为幽显一切灵只回向。又为十方尽虚空界一切众生回向。唯愿十方诸天诸仙龙神八部一切众生。从今日去至于菩提。恒会无相不复耽著(一拜)</p>
</body></html>