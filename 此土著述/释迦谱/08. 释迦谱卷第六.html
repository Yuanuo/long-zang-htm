<!DOCTYPE html>
<html>
<head>
  <meta charset="utf-8"/>
  <meta name="author" content="僧佑/萧齐"/>
  <meta name="library" content="龙藏"/>
  <meta name="catalog" content="龙藏/此土著述"/>
  <title>释迦谱卷第六</title>
</head>
<body>
  <h1 class="head">释迦谱卷第六</h1>
  <h2>释迦在七佛末种姓众数同异谱第五(出长阿含经)</h2>
  <p>佛告诸比丘。过去九十一劫时。世有佛名毗婆尸如来至真。出现于世。复次过去三十一劫。有佛名尸弃如来至真。出现于世。复于彼三十一劫中。有佛名毗舍婆如来至真。出现于世。复次此贤劫中。有佛名拘楼孙。又名拘那含。又名迦叶。我今亦于贤劫中。成最正觉。</p>
  <p>毗婆尸佛时人寿八万岁。尸弃佛时人寿七万岁。毗舍婆佛时人寿六万岁。拘楼孙佛时人寿四万岁。</p>
  <p>拘那含佛时人寿三万岁。迦叶佛时人寿二万岁。我今出世人寿百岁。少出多减。</p>
  <p>毗婆尸佛出刹利种。姓拘利若。尸弃佛毗舍婆佛种姓亦尔。拘楼孙佛出婆罗门种姓迦叶(增一阿含云姓婆罗堕)拘那含佛迦叶佛种姓亦尔。我今如来至真出刹利种。姓曰瞿昙。</p>
  <p>毗婆尸佛。坐娑罗树下成最正觉。尸弃佛坐分陀利树下成最正觉。毗舍婆佛坐婆罗树下成最正觉。拘楼孙佛坐尸利沙树下成最正觉。拘那含佛坐乌暂婆罗门树下成最正觉。迦叶佛坐尼拘律树下成最正觉。我今如来至真。坐钵多树下成最正觉。</p>
  <p>毗婆尸如来三会说法。初会弟子有十六万八千人。二会弟子有十万人。三会弟子有八万人。尸弃如来亦三会说法。初会弟子有十万人。二会弟子有八万人。三会弟子有七万人。毗舍婆如来二会说法。初会弟子有七万人。次会弟子有六万人。拘楼孙如来一会说法。弟子四万人。拘那含如来一会说法。弟子三万人。迦叶如来一会说法。弟子二万人。我今一会说法。弟子千二百五十人。</p>
  <p>毗婆尸佛有二弟子。一名骞荼。二名提舍。诸弟子中最为第一。尸弃佛有二弟子。一名阿毗浮。二名三婆婆。诸弟子中最为第一。毗舍婆佛有二弟子。一名扶游。二名郁多摩。诸弟子中最为第一。拘楼孙佛有二弟子。一名萨尼。二名毗楼诸弟子中最为第一。拘那含佛有二弟子。一名舒盘那。二名郁多楼。诸弟子中最为第一。迦叶佛有二弟子。一名提舍。二名婆罗婆。诸弟子中最为第一。今我二弟子。一名舍利弗。二名目犍连。诸弟子中最为第一。</p>
  <p>毗婆尸佛有执事弟子。名曰无忧。尸弃佛执事弟子。名曰忍行。毗舍婆佛有执事弟子。名曰寂灭。拘楼孙佛有执事弟子。名曰善觉。拘那含佛有执事弟子。名曰安和。迦叶佛有执事弟子。名曰善友。我执事弟子名曰阿难。毗婆尸佛有子。名曰方膺。尸弃佛有子。名曰无量。比舍婆佛有子。名曰妙觉。拘楼孙佛有子。名曰上胜。拘那含佛有子。名曰导师。迦叶佛有子。名曰进军。今我有子。名曰罗睺罗。</p>
  <p>毗婆尸佛父名盘头。刹利王种。母名盘头婆提。王所治城名盘头波提。尸弃佛父名明相。刹利王种。母名光曜。王所治城名曰光相。毗舍婆佛父名善澄刹利王种。母名称戒所治城名曰无喻。拘楼孙佛父名礼得。婆罗门种。母名善枝。王名安和。随王名故城名安和。拘那含佛父名内德。婆罗门种。母名善胜。是时土名清净。随土名故城名清净。迦叶佛父名曰梵德。婆罗门种。母名曰财主。是时王名波毗。王所治城名波罗捺。释迦文佛父名净饭刹利王种。母名大清净妙。王所治城名迦毗罗卫。</p>
  <p>观佛三昧经云。毗婆尸佛身长六十由旬。圆光百二十由旬。尸弃佛身长四十二由旬。圆光四十五由旬。通身光一百由旬。毗舍佛身长三十二由旬。圆光四十二由旬。通身光六十二由旬。拘留孙佛身长二十五由旬。圆光三十二由旬。通身光五十由旬。拘那含牟尼佛身长二十由旬。圆光三十由旬。通身光长四十由旬。迦叶佛身长十六丈。释迦牟尼佛身长丈六。圆光七尺佛身并紫金色。</p>
  <p>佑寻。七佛相次化迹各殊。夫法身平等非有优劣。众生业异故现应不同耳。是以释迦出世身相紫金。而一千比丘咸见赭容。十六信士偏睹灰色。色自彼异佛恒壹也。类此而言。可无惑矣。</p>
  <h2>释迦同三千佛缘谱第六(出药王药上观经)</h2>
  <p>释迦牟尼佛告大众言。我昔无数劫时。于妙光佛末法之中。出家学道闻五十三佛名。闻已合掌心生欢喜。复教他人令得闻持。他人闻已展转相教乃至三千人。此三千人异口同音。称诸佛名一心敬礼。以是因缘功德力故。即得超越无数亿劫生死之罪。其千人者花光佛为首。下至毗舍。于庄严劫得成佛道。过去千佛是也。此中千佛者拘留孙佛为首。下至楼至如来。于贤劫中次第成佛。后千佛者日光如来为首。下至须弥相。于星宿劫中当得成佛。现在十方诸佛善德如来等。亦得闻是五十三佛名故。于十方世界各得成佛。过去五十三佛名。在药王药上观经。三千佛名在诸佛集功德花经。千佛名号国土种姓。父母弟子眷属众会年岁在贤劫经。释迦在贤劫中千佛第四成佛。</p>
  <p>佑仰惟。大觉之缘感也。至矣极矣。夫闻名致敬则胜业肇于须臾。凭心相化。则妙果成于旷劫。故五十三圣声暧微尘之前。三千至真光铄恒沙之后。虽合掌之因似赊。而树王之报渐及。礼拜称赞。岂虚弃哉。</p>
  <h2>释迦内外族姓名谱第七(出长阿含经)</h2>
  <p>释种尸休罗王有四子(此出弥沙塞律。案长阿含经昙无德律。大智论。并云师子颊生净饭王)</p>
  <p>一名净饭(大智论同。十二游经云。菩萨父名白净王)</p>
  <p>二名白饭(大智论同。十二游经云。菩萨叔父。名甘露净王)</p>
  <p>三名斛饭(大智论同。十二游经云。菩萨中叔名谷净王)</p>
  <p>四名甘露饭(大智论同。十二游经云。菩萨小叔名设净王)</p>
  <p>净饭有二子。一名菩萨(大智论同。十二游经云。白净王有二子。其太子名悉达)二名难陀(大智论同。十二游经云。其小子名难陀)</p>
  <p>白饭有二子。一名阿难。二名调达(大智论云。白饭二子跋提提沙。十二游经云。甘露净王二子。长子名调达。小子名阿难)</p>
  <p>斛饭有二子。一名摩诃男。二名阿那律(大智论云。斛饭二子。提婆达多。阿难　十二游经云。谷净王有二子。大子名释摩纳。小子名阿难律)</p>
  <p>甘露饭有二子。一名婆婆。二名拔提(大智论云。甘露饭二子。摩诃男阿泥卢豆。有一女。名甘露味。杂阿含云。低沙比丘是佛姑子兄弟。十二游经云。设净王有二子。大子名释迦王。小子名释少王。寻此四王名号次序及生子名字互有同异。正其然否寄之来哲。其净饭王白净真净悦头檀输头檀众经名各不同。盖是译出致异。即是一人耳。阿泥卢豆。即阿那律。推例而求。类多如此)</p>
  <p>调达。四月七日食时生。身长一丈五尺四寸(出十二游经)</p>
  <p>菩萨四月八日夜半明星出时生。身长丈六(出十二游经)</p>
  <p>佛弟难陀以四月九日生。身长一丈五尺四寸(出十二游经)</p>
  <p>阿难以四月十日生。身长一丈五尺三寸(出十二游经)</p>
  <p>菩萨外家去迦维罗阅城(晋言妙德)八百里。姓瞿昙氏作小王主百万户。名一亿王(出十二游经。释迦托生王宫谱称一亿王。次释少王下。又云菩萨母名摩耶。难陀母名憍昙弥。即大爱道也)</p>
  <p>菩萨妇家姓瞿昙氏。舍夷长者名水光。其妇名月女。有一城居近其边。生女之时日将欲没。余明照其家室内皆明。因字之为瞿夷(瞿夷晋言明女)。瞿夷是太子第一夫人(出十二游经)</p>
  <p>太子第二夫人。生罗云者名耶惟檀。其父名移施长者。</p>
  <p>佑案。瑞应本起善权众经。及大智论并云。罗睺罗是裘夷所生而十二游独云。是第二夫人子。从多而断则。宜以瑞应为正。</p>
  <p>第三夫人名鹿野。其父名释长者。以有三妇故。父王为立三时殿。殿有二万婇女。以太子当作遮迦王(晋译飞行皇帝)故三殿置六万婇女(出十二游经)</p>
  <p>佑观大觉俯应迹均俗典。所以胤裔继哲姻亚重明。并缘发旷。劫故能翼赞灵化耳。</p>
  <h2>释迦弟子姓释缘谱第八(出增一阿含经)</h2>
  <p>佛告诸比丘。有四大河水。从阿耨达泉出。云何为四。所谓恒伽。新头。婆叉。私陀波。恒伽水东流牛头口出。新头南流师子口出。私陀西流象口中出。婆叉北流从马口出。是时四大河水。绕阿耨达泉。已恒伽入东海。新头入南海。婆叉入西海。私陀入北海。尔时四大河入海已。无复本名字同名为海。此亦如是有四姓。云何为四。刹利婆罗门长者居士种。于如来所剃除须发。著三法衣出家学道。无复本姓。但言沙门释迦子。所以然者。如来众者其犹大海。四谛其如四大河。除去结使入于无畏涅槃城。是故诸比丘诸有四姓。剃除须发以信坚固。出家学道者。彼当灭本名字。自称释种中出家学道比丘。当欲论生子之义者。当名沙门释种子是。所以然者。生由我生成从法而成。是故比丘当求方便得作释种子。如是诸比丘当作是学。</p>
  <p>弥沙塞律云。汝等比丘杂类出家。皆舍本姓称释子沙门。长阿含经云。弥勒出世。诸比丘弟子。皆称慈子。如我今弟子称为释子。</p>
  <p>佑寻。四河入溟。俱名为海。四族归道。并号曰释。可谓总彼殊源。同乎一味者矣。</p>
  <h2>释迦四部名闻弟子谱第九(比丘一百人出增一阿含经)</h2>
  <p>佛言。我声闻弟子中。第一初受法味思惟四谛。宽仁博识善能劝化。将养圣众不失威仪。即阿若拘邻比丘。</p>
  <p>善能劝导福度人民。即优陀夷比丘。</p>
  <p>速成神通中不有悔。即摩呵男比丘。</p>
  <p>恒飞虚空足不蹈地。即善肘比丘。</p>
  <p>乘虚教化意无荣冀。即婆破比丘。</p>
  <p>居乐天上不处人中。即牛迹比丘。</p>
  <p>恒观恶露不净之想。即善胜比丘。</p>
  <p>将护圣众四事供养。即优留毗迦叶比丘。</p>
  <p>心意寂然降伏诸结。即江迦叶比丘。</p>
  <p>观了诸法都无所著。即象迦叶比丘。</p>
  <p>威容端正行步庠序。即马师比丘。</p>
  <p>智慧无穷决了诸疑。即舍利弗比丘。</p>
  <p>神足轻举飞到十方。即大目干连比丘。</p>
  <p>勇猛精勤堪任苦行。即二十亿耳比丘。</p>
  <p>十二头陀难得之行。即大迦叶比丘。</p>
  <p>天眼第一见十方域。即阿那律比丘。</p>
  <p>坐禅入定心不错乱。即离曰比丘。</p>
  <p>能广劝率施立斋讲。即陀罗婆摩罗比丘。</p>
  <p>安造房室与招提僧。即小陀罗婆摩罗比丘。</p>
  <p>是贵豪种族出家学道。即罗吒婆罗比丘。</p>
  <p>善分别义敷演道教。即大迦旃延比丘。</p>
  <p>堪任受筹不违禁法。即军头婆叹比丘。</p>
  <p>降伏外道履行正法。即宾头卢比丘。</p>
  <p>四事供养衣被饭食。又瞻视疾病供给医药。即谶比丘。</p>
  <p>言论辩了而(无)疑滞。又能造偈诵叹如来德。即谓鹏耆舍比丘。</p>
  <p>得四辩才触难答对。即摩诃拘絺罗比丘。</p>
  <p>清净闲居不乐人中。即坚牢比丘。</p>
  <p>乞食耐辱不避寒暑。即难提比丘。</p>
  <p>独处静坐专意念道。即金毗罗比丘。</p>
  <p>一坐一食不移于处。即施罗比丘。</p>
  <p>守持三衣不离食息。即浮弥比丘。</p>
  <p>树下坐禅意不移转。即狐疑离曰比丘。</p>
  <p>苦身露坐不避风雨。即婆蹉比丘。</p>
  <p>独乐空闲专意思惟。即陀素比丘。</p>
  <p>著五纳衣不著荣饰。即尼婆比丘。</p>
  <p>常乐冢间不处人中。即优多罗比丘。</p>
  <p>恒坐草蓐曰福度人即卢醯宁比丘。</p>
  <p>不与人语视地而行。即优钳摩居汦比丘。</p>
  <p>坐起行步常入三昧。即那提比丘。</p>
  <p>好游远国教授人民。即昙摩留支比丘。</p>
  <p>喜集圣众论说法味。即伽杰比丘。</p>
  <p>寿命极长终不中夭。常乐闲居不处众中。即婆拘罗比丘。</p>
  <p>能广说法分别义理。即满愿子比丘。</p>
  <p>奉持戒律无所触犯。即优波离比丘。</p>
  <p>得信解脱意无犹豫。即婆迦利比丘。</p>
  <p>天体端正与世殊异。诸根寂静心不变易。即难陀比丘。</p>
  <p>辩才卒起解人凝滞。即婆陀比丘。</p>
  <p>能广说义理不有违。即斯尼比丘。</p>
  <p>喜著好衣行本清净。即天须菩提比丘。</p>
  <p>常好教授诸后学。即难陀迦比丘。</p>
  <p>善诲禁戒比丘尼僧。即须摩那比丘。</p>
  <p>功德盛满所适无短。即尸婆罗比丘。</p>
  <p>具足众行道品之法。即优波先迦兰陀子比丘。</p>
  <p>所说和悦不伤人意。即婆陀先比丘。</p>
  <p>修行安般思惟恶露。即摩诃延那比丘。</p>
  <p>计我无常心无有想。即优头盘比丘。</p>
  <p>能杂种论畅悦心识。即拘摩罗迦叶比丘。</p>
  <p>著弊恶衣无所羞耻。即面王比丘。</p>
  <p>不毁禁戒诵读不懈。即罗云比丘。</p>
  <p>以神足力能自隐曀。即般兔比丘。</p>
  <p>能化形体作若干变。即利般兔比丘。</p>
  <p>豪族富贵天性柔和。即释王比丘。</p>
  <p>乞食无厌足教化无穷。气力强盛无所畏难。即婆提婆罗比丘。</p>
  <p>音响清彻声至梵天。即罗婆那婆提比丘。</p>
  <p>身体香洁熏于四方。即鸯迦阇比丘。</p>
  <p>知时明物所至无疑。所忆不忘多闻广远。堪任奉上即阿难比丘。</p>
  <p>庄严服饰行步顾影。即迦持利比丘。</p>
  <p>诸王敬待群臣所宗。即月光比丘。</p>
  <p>天人所奉恒朝侍省。以舍人形像天之貌。即轮提比丘。</p>
  <p>诸天师导旨受正法。即天比丘。</p>
  <p>自忆宿命无数劫事。即果衣比丘。</p>
  <p>体性利根智慧深远。即央掘魔比丘。</p>
  <p>能降伏魔外道邪业。即僧迦魔比丘。</p>
  <p>入水三昧不以为难。广有所识人所敬念。即质多舍利弗比丘。</p>
  <p>入火三昧普照十方。即善来比丘。</p>
  <p>能降伏龙使奉三尊。即那罗陀比丘。</p>
  <p>降伏鬼神改恶修善。即鬼地比丘。</p>
  <p>降伏沓和勤行善行。即卢遮比丘。</p>
  <p>恒乐空定分别空义。志在空寂微妙德业。即须菩提比丘。</p>
  <p>行无想定除去诸念。即耆利魔比丘。</p>
  <p>入无愿定意不起乱。即炎盛比丘。</p>
  <p>入慈三昧心无恚怒。即梵摩达比丘。</p>
  <p>入悲三昧成就本业。即须深比丘。</p>
  <p>得喜行德无若干相。即娑弥陀比丘。</p>
  <p>常守护心意不舍离。即曜波迦比丘。</p>
  <p>行炎盛三昧终不解脱。即昙弥比丘。</p>
  <p>言语粗犷不避尊贵。入金光三昧。即比利陀陀婆遮比丘。</p>
  <p>入金刚三昧不可沮坏。即无畏比丘。</p>
  <p>所说决了不怀怯弱。即须泥多比丘。</p>
  <p>恒乐静寂意不处乱。即陀摩比丘。</p>
  <p>义不可胜终不可伏。即须罗陀比丘。</p>
  <p>晓了星宿豫知吉凶。即那伽波罗比丘。</p>
  <p>恒喜三昧禅悦为食。即婆私吒比丘。</p>
  <p>常以法喜为食。即谓须夜奢比丘。</p>
  <p>恒行忍辱对至不起。即满愿盛明比丘。</p>
  <p>修习日光三昧。即弥奚比丘。</p>
  <p>明算术法无有差错。即尼拘留比丘。</p>
  <p>分别等智恒不忘失。即鹿头比丘。</p>
  <p>得雷电三昧不怀恐怖。即地比丘。</p>
  <p>观了身本。即那比丘。</p>
  <p>最后取证得漏尽。即须拔比丘。</p>
  <p>名闻比丘尼五十人。</p>
  <p>久出家学国王所敬。即大爱道瞿昙弥尼。</p>
  <p>智慧聪明。即谶摩尼。</p>
  <p>神足第一感致诸神。即优钵花色尼。</p>
  <p>行头陀法无一限碍。即机梨舍瞿昙弥尼。</p>
  <p>天眼第一所照无碍。即奢拘利尼。</p>
  <p>坐禅入定意不分散。即奢摩尼。</p>
  <p>分别义趣广演道教。即波头兰阇那尼。</p>
  <p>奉持律教无所加犯。即波罗遮那尼。</p>
  <p>得信解脱不复退还。即迦旃延尼。</p>
  <p>得四辩才不怀怯弱。即最胜尼。</p>
  <p>自识宿命无数劫事。即拔陀毗离尼。</p>
  <p>颜色端正人所爱敬。即醯摩阇尼。</p>
  <p>降伏外道立以正教。即输那尼。</p>
  <p>分别义趣广说分部。即昙摩提那尼。</p>
  <p>著粗弊衣不以为愧。即优多罗尼。</p>
  <p>诸根寂静恒若一心。即光明尼。</p>
  <p>衣服齐整常如法教。即单头尼。</p>
  <p>能杂种论亦无疑滞。即檀多尼。</p>
  <p>堪任造偈赞如来德。即天与尼。</p>
  <p>多闻广博恩惠接下。即瞿卑尼。</p>
  <p>恒处闲静不居人间。即无畏尼。</p>
  <p>苦体乞食不择贵贱。即毗舍佉尼。</p>
  <p>一处一坐终不移易。即拔陀婆罗尼。</p>
  <p>遍行乞求广度人民。即摩怒呵利尼。</p>
  <p>速成道果中间不滞。即陀摩尼。</p>
  <p>执持三衣终不舍离。即须陀摩尼。</p>
  <p>恒坐树下意不改易。即珕那尼。</p>
  <p>恒居露地不念覆盖。即奢陀尼。</p>
  <p>乐空闲处不在人间。即优迦罗尼。</p>
  <p>长坐草蓐不著纹饰。即离那尼。</p>
  <p>著五纳衣以次分卫。即阿奴波摩尼。</p>
  <p>乐空冢间。即优伽摩尼。</p>
  <p>多游于慈愍念生类。即清明尼。</p>
  <p>悲泣众生不及道者。即素摩尼。</p>
  <p>喜得道者愿及一切。即摩陀利尼。</p>
  <p>护守诸行意不远离。即迦罗伽尼。</p>
  <p>守空执虚了之无有。即提婆修尼。</p>
  <p>心乐无想除去诸著。即日光尼。</p>
  <p>修习无愿。心恒广济。即末那婆尼。</p>
  <p>诸法无疑度人无限。即毗摩达尼。</p>
  <p>能广说义分别深法。即普照尼。</p>
  <p>心怀忍辱如地容受。即昙摩提尼。</p>
  <p>能教化人使立檀会办具床座。即须夜摩尼。</p>
  <p>心以永息不兴乱想。即因提阇尼。</p>
  <p>观了诸法而无厌足。即龙尼。</p>
  <p>意强勇猛无所染著。即拘那罗尼。</p>
  <p>入水三昧普润一切。即婆须尼。</p>
  <p>入火光三昧。悉照萌类。即降提尼。</p>
  <p>观恶露不净分别缘起。即遮波罗尼。</p>
  <p>育养众人施与所乏。即守迦尼。</p>
  <p>最后取证。即拔陀军陀罗拘夷国尼。</p>
  <p>名闻优婆塞四十人。</p>
  <p>初闻法药成贤圣证。即三果商客。</p>
  <p>第一智慧。即质多长者。</p>
  <p>神德第一。即干提阿蓝。</p>
  <p>降伏外道。即掘多长者。</p>
  <p>能说深法。即优波掘长者。</p>
  <p>恒坐禅思。即呵侈阿罗婆。</p>
  <p>降伏魔官。即勇健长者。</p>
  <p>福德盛满。即阇利长者。</p>
  <p>大檀越主。即须达长者。</p>
  <p>门族成就。即泯逸长者。</p>
  <p>好问义趣。即生漏婆罗门。</p>
  <p>利根通明。即梵摩俞。</p>
  <p>诸佛信使。即御马摩纳。</p>
  <p>计身无我。即喜闻琴婆罗门。</p>
  <p>论不可胜。即毗裘婆罗门。</p>
  <p>言语速疾能造偈颂。即优波离长者。</p>
  <p>喜施好宝不有吝心。即殊提长者。</p>
  <p>建立善本。即优迦毗舍离。</p>
  <p>能说妙法。即最上无畏优婆塞。</p>
  <p>所说无畏。即头摩大将。</p>
  <p>领毗舍离。好喜惠施。即毗沙王。</p>
  <p>所施侠少。即光明王。</p>
  <p>建立善本。即王波斯匿。</p>
  <p>得无根善信。起欢喜心。即王阿阇世。</p>
  <p>至心向佛意不变易。即优填王。</p>
  <p>承事正法。即月光王子。</p>
  <p>供奉圣众意恒平等。即造只桓王子。</p>
  <p>常喜济彼不自为己。即师子王子。</p>
  <p>善恭奉人无有高下。即无畏王子。</p>
  <p>颜貌端正与人殊胜。即鸡头王子。</p>
  <p>恒行慈心。即不尼长者。</p>
  <p>心恒悲念一切之类。即摩诃纳释种。</p>
  <p>常行喜心。即拔陀释种。</p>
  <p>恒行护心不失善行。即毗阇先优婆塞。</p>
  <p>堪任行忍。即师子大将。</p>
  <p>能杂种论。即毗舍御优婆塞。</p>
  <p>贤圣默然。即难提波罗优婆塞。</p>
  <p>勤修善行无有休息。即优多罗优婆塞。</p>
  <p>诸根寂静。即天优婆塞。</p>
  <p>最后受证。即拘夷那竭摩罗。</p>
  <p>名闻优婆夷三十人。</p>
  <p>初受道证。即难陀难陀婆罗优婆夷。</p>
  <p>智慧第一。即久寿多罗优婆夷。</p>
  <p>恒喜坐禅。即须毗耶女优婆夷。</p>
  <p>慧根了了。即毗浮优婆夷。</p>
  <p>堪能说法。即央竭阇优婆夷。</p>
  <p>善演经义。即跋陀娑罗优婆夷。</p>
  <p>降伏外道。即婆修陀优婆夷。</p>
  <p>音响清彻。即无忧优婆夷。</p>
  <p>能种种论。即婆罗陀优婆夷。</p>
  <p>勇猛精勤。即须优婆夷。</p>
  <p>第一供养如来。即摩利夫人。</p>
  <p>承事正法。即须赖婆夫人。</p>
  <p>供养圣众。即舍弥夫人。</p>
  <p>瞻视当来过去贤士。即月光夫人。</p>
  <p>檀越第一。即雷电夫人。</p>
  <p>恒行慈三昧。即摩诃先优婆夷。</p>
  <p>行悲哀愍。即毗提优婆夷。</p>
  <p>喜心不绝。即拔陀优婆夷。</p>
  <p>行守护业。即难陀母优婆夷。</p>
  <p>得信解脱。即照曜优婆夷。</p>
  <p>恒行忍辱。即无忧优婆夷。</p>
  <p>行空三昧。即毗仇先优婆夷。</p>
  <p>行无相三昧。即优那陀优婆夷。</p>
  <p>行无愿三昧。即无垢优婆夷。</p>
  <p>好教受彼。即尸利夫人优婆夷。</p>
  <p>善能持戒。即央竭摩优婆夷。</p>
  <p>形貌端正。即雷炎优婆夷。</p>
  <p>诸根寂静。即最胜优婆夷。</p>
  <p>多闻博智。即泥罗优婆夷。</p>
  <p>能造颂偈。修摩迦提无所怯弱。即须达女优婆夷。</p>
  <p>最后取证优婆夷者。即蓝优婆夷。</p>
  <p>佑历观学者。业盛则声流。其在悠悠未足算也。故十大第子以第一为标。四部之众以名闻自显。所谓众所知识出乎其类者也。嗟夫后进。思自勖焉(比丘尼优婆夷数各长一人)</p>
  <h2>释迦从弟调达出家缘记第十(出中本起经)</h2>
  <p>是时父王往诣佛所。见迦叶千人形体至陋。每心不平。此等比丘虽复心精无表容貌。当劝宗室乐无为者。令作沙门择取端正。即令宗族明日会殿。受命即到。王告宗室曰。阿夷相言。佛不出家当作圣王。君四方天下左右侍从率当端正。今诸弟子类无恣观。欲聘有道仪容足者。充备僧数光晖世尊。咸言大善听令欢喜。乞退严办七日乃行。调达便告行者。吾等王者子弟。今弃世荣出家居道。整顿服饰极世之妙。象马车乘价直万金。其日严出观者填路。调达冠帻自然堕地。衢和离所可乘象。四脚布地而作鸟鸣。相工占曰。余皆得道一人不吉。俱诣佛所求作沙门。刚强降伏莫不乐受。调达亦名提婆达多。齐言天热。以其生时人天心皆忽惊热。故因为名。增一阿含经云。提婆达兜白佛言。愿听在道次。佛言。汝宜在家分檀惠施。夫为沙门实为不易。复再三白。复告不宜出家。提婆达兜便生恶念。此沙门怀嫉妒心。我今宜自剃头善修梵行。何用是沙门为。提婆达兜后犯五逆罪。恶心欲至如来所适。下足在地地中有大火。风起生绕提婆达兜。身为火所烧。便发悔心称南无佛。然不究竟适得称南无。便入地狱中。阿难悲泣言。提婆达在地狱中为经几时。佛言。经一大劫命终生四天王上。展转至他化自在天。经六十劫不堕三恶趣。最后受身成辟支佛。名曰南无。由命终之时称南无故。时大目犍连言。我欲至阿鼻狱中。见提婆达慰劳庆贺。佛言。阿鼻罪人不解人间音响。目连白言。我解六十四音。当以此音往语彼人。目连如屈伸臂顷。至阿鼻狱上虚空中曰。提婆达兜。狱卒曰。此间亦有拘楼秦佛迦叶佛时提婆达兜。今命何者。目连曰。吾命释迦文佛叔父儿提婆达兜。狱卒烧炙彼身使令觉悟曰。汝仰观空中。见大目连坐宝莲华。语目连曰。尊者何由屈此。目连曰。如来记汝。欲害世尊。缘入阿鼻。最后成辟支佛。号名南无。提婆达闻已欢喜言。我今日以右胁卧阿鼻狱中。经历一劫终无劳倦。目连复问苦痛有增损乎。提婆达报以热铁输轹我身坏。复以铁杵哺咀我形。有黑暴象蹈蹋我体。复有火山来镇我面。昔日袈裟化为铜鍱极为炽然。今寄头面礼世尊足。复礼尊者阿难。目连即摄神足远世尊所。大智论称提婆达弟子。俱迦离谤舍利弗及目犍连。命终堕莲华地狱中。即衢和离也。佑拾检调达之历缘也。亟为戚属恒结仇仇。岂以标明善恶影响秘教乎。是故经言。若言提婆达多造逆罪堕阿鼻者。无有是处。斯乃诸佛境界非二乘所测也。</p>
  <h2>释迦从弟阿那律跋提出家缘记第十一(出昙无德律)</h2>
  <p>释种兄弟二人。一名摩诃男。一名阿那律。阿那律者。其母爱念常不离目前。与作三时殿婇女娱乐。摩诃男言。诸释多出家。而我一门独无。兄营家业弟当出家。若不能者。弟营家业兄当出家。那律以家事烦碎。遂欲出家。往白其母乞求出家。乃至三反母不听许。种种方便断之。以释种有跋提。其母爱重必不听出家。便言。若跋提出家者当听汝耳。那律便求跋提。跋提不许。复种种方便云。我今出家一由汝耳。跋提遂许还求其母。其母亦不许。复作方便言。若阿那律母许儿者。当听汝耳。遂两彼许跋提言。且当七年受五欲乐然后出家。那律言。人命无常难可得保。不宜淹留。更求一年乃至七日。那律许之。过七日已释子等八人。及优波离第九。各好庄严乘宝象马。出迦毗罗卫。齐至其界脱其宝衣。以象马付优波离。令还语言。汝常依我等以自存活。今者出家。以此宝衣大象相遗。与自资生遂便前去。优波离思惟。亦欲随出家。便即以宝衣等悬著树上。念言。其有来取之者与之。于是便共至佛所。求索出家言。我父母已许。愿听出家乞先度优波离。何以故。以除我等憍慢心故。尔时世尊先度优波离。次度那律。次度跋提。次更度难提。次度金毗罗。次度难陀等六人。优波离受大戒。最为上座。时有大上座。名毗罗荼别度阿难陀。余次上座度跋难陀及调达。时跋提独在树下冢间思惟夜分过已。高声称言甚乐其边。比丘白佛。佛呼跋提。问何故自言甚乐耶。跋提言。我本在家时。内外常以刀杖而自卫护。犹有恐惧念念忧畏。今独冢间无有恐惧。身毛不竖。我念出离之乐故称甚乐。佛言善哉。</p>
  <p>佑以为。俗滞难启而法缘易感。二释蕲道克意实深。故始也互塞。终然两开矣。夫苦逼不生是谓至乐。林下之唱岂外适哉。</p>
  <h2>释迦从弟孙陀罗难陀出家缘记第十二(出普曜经)</h2>
  <p>佛在迦维罗竭国尼拘类园。将侍者阿难入城乞食。童子难陀在高楼上遥见。即下来至佛所。作礼白言。如来之姓转轮圣王。何谓自辱持钵乞食。自取佛钵入家。内盛甘美饮食。佛即还尼拘类园。即语侍者。难陀若出勿自取钵。敕语难陀躬自送来。难陀受教从后送钵。妇出语言。速还勿久须还。乃食前进。未久重更遣信时还勿停。所以郑重恐出家故。难陀至佛所。手自奉钵唯愿时受。今欲还家。佛告难陀。卿已至此。今宜剃除须发。服三法衣。何为欲还。是时如来以威神力。逼迫难陀度令出家。闭在静室。久久之后。次第当直。难陀欢喜。我今当直事。因此闲暇逃走还家。是时难陀随所应作。事事不阙天神侍卫。难陀汲水至满。自然翻弃。净地之中草土更滋。关闭门户户自然开。难陀自念。我家王种多饶财宝。设有漏失即可偿之。今当窃随小径还家。行大涂者傥值如来。即脱三法衣更被余衣而去。行未经时正值如来。奔趣大树欲自隐身。佛神力故。树神拔树悬在虚空。难陀入树根处隐蔽自身。如来寻往问言何为至此。默然惭愧。佛再三告汝欲何趣。难陀言。暂欲还家与妇相见。佛告难陀。夫人学道贪著欲心。不顾后世烧身之祸。我今将汝天上游观。宜自专心勿怀恐怖。佛以神力接至天上。见一宫殿众宝庄严。玉女营从不可称计。唯无夫主。难陀问佛。此何天宫。种种娱乐快乐昔所未见。而无夫主唯愿说之。佛告难陀。汝可自问。难陀奉教自往。问之。天女答曰。汝不知乎。迦维罗竭国释迦文佛并父弟难陀。后当生此为我夫主。难陀闻之密自欢喜。还至佛所具以白佛。佛告难陀。快修梵行如是不久。当来至此受福自然。是时世尊。复以神力接引难陀。将至地狱路经铁围山。表见瞎猕猴。佛问难陀。汝妇孙陀利何如瞎猕猴。难陀白佛。止止勿复说。此孙陀利者。女中英妙。百千万倍岂得类乎。佛言。以孙陀利比诸天女。亦亿千万倍不可为比。于是世尊复接难陀。遍至地狱见种种苦痛。有一大镬狱卒围绕。汤沸火炽不见罪人。难陀白佛。是何人狱不见罪人。佛言。汝自问之。难陀往问狱卒。报言。阎浮利地真净王家儿。得成佛道。并父弟甘露王儿。名曰难陀。为人放逸淫欲情多。自恃豪族轻忽万民。彼命终后当来此中。难陀闻已。衣毛皆竖颜色变异。往趣世尊白言。唯然大师三界大护。今睹此变倍怀恐惧。求离地狱愿说泥洹。尔时世尊。渐与难陀说微妙法。安处无为令至道场。</p>
  <p>杂宝藏经云。佛在迦毗罗卫国。入城乞食到难陀舍。会值难陀与妇作[米*壮]香涂眉间。闻佛门中欲出外看。妇共要言出看如来。使我额上[米*壮]未干顷。便还入来。难陀即出见佛作礼。取钵向舍盛食奉佛。佛不为取过与阿难。阿难亦不为取。阿难语言。汝从谁得钵还与本处。于是持钵诣佛。至尼拘楼精舍。佛即敕剃师与难陀剃发。难陀不肯。怒拳而语剃发人言。迦毗罗卫一切人民。汝今尽可剃其发也。佛问剃发者。何以不剃。答言。畏故不敢为剃。佛共阿难自至其边。难陀畏故不敢不剃。虽得剃发恒欲还家。佛常将行不能得去。后于一日次守房舍。而自欢喜。今真得便可还家去。待佛众僧都去之后我当还家。佛入城后作是念言。当为汲水令满澡瓶。然后还归。寻时汲水一瓶适满一瓶复翻。如是经时不能满瓶。便作是言俱不可满。使诸比丘来还自汲。我今但著瓶屋中而弃之去。即闭房门。适一扇闭一扇复开。适闭一户一户复开。便作是念俱不可闭。就置而去。纵使失诸比丘衣物。我饶财宝足有可偿。即出僧房。而自思惟。佛必从此来。我则从彼异道而去。佛知其意亦异道来。遥见佛来大树后藏。树神举树在虚空中。露地而立。佛见难陀将还精舍。而问之言。汝念妇也。答言实尔。即将难陀向阿那波山上。又问难陀汝妇端正不。答言端正。山中有一老瞎猕猴。又复问言。汝妇孙陀利面首端正。何如此猕猴也。难陀懊恼便作念言。我妇端正人中少双。佛今何故。以我之妇比瞎猕猴。佛复将至忉利天上。遍诸天宫而共观看。见诸天子与诸天女共相娱乐。见一宫中有五百天女。无有天子。寻来问佛。佛言。汝自往问。难陀往问言。诸宫殿中尽有天子。此中何以独无天子。诸女答言。阎浮提内佛弟难陀。佛逼使出家。以出家因缘。命终当生于此天宫。为我天子。难陀答言。即我身是。便欲即住。天女语言。我等是天汝今是人。还舍人寿更生此间。便可得住。便还佛所。以如上事。具白世尊。佛语难陀。汝妇端正。何如天女。难陀答言。比彼天女。如瞎猕猴比于我妇。佛将难陀还阎浮提。难陀为欲生天故勤加持戒。阿难尔时为说偈言。</p>
  <p class="l-js-5c">譬如羯羊斗　　将前而更却</p>
  <p class="l-js-5c">汝为欲持戒　　其事亦如是</p>
  <p>佛将难陀复至地狱。见诸镬汤悉皆煮人。唯见一镬炊沸空停。怪其所以而来问佛。佛告之言。汝自往问。难陀即往问狱卒言。诸镬尽皆煮治罪人。此镬何故空无所煮。答言阎浮提内。有如来弟名为难陀。以出家功德当得生天。以欲罢道因缘之故。天寿命终堕此地狱。是故我今炊镬而待难陀。难陀恐怖畏狱卒留。即作是言。南无佛陀南无佛陀。唯愿将我拥护还至阎浮提内。佛语难陀。汝勤持戒修汝天福。难陀答言。不用生天。今唯愿我不堕此狱。佛为说法。一七日中成阿罗汉。诸比丘叹言。世尊出世甚奇甚特。佛言。非但今日。乃往过去亦复如是。诸比丘言。过去亦尔。其事云何。请为我说。佛言。昔迦尸国王。名曰满面。比提希国有一淫女。端正殊妙。尔时二国常想怨嫉。傍有佞臣向迦尸王。叹说彼国有淫女。端正世所希少。王闻是语心生惑著。遣使从索彼国不与。重遣使言求暂相见。四五日间还当发遣。时彼国王约敕淫女。汝之姿态。所有伎能好悉具备。使迦尸王惑著于汝。须臾之间不能远离。即遣令去经四五日寻复唤言。欲设大祀须得此女。暂还放来后当更遣。时迦尸王即遣归还。大祀已讫遣使还索。答言。明日当遣。既至明日亦复不遣。如是妄语经历多日。王心惑著。单将数人欲往彼国。诸臣劝谏不肯受用。时仙人山中有猕猴王。聪明博达多有所知。其妇适死取一雌猕猴。诸猕猴众皆共嗔。诃责此淫猕猴。众所共有何缘独。当时猕猴王将雌猕猴。走迦尸国投于王所。诸猕猴众皆共追逐。既到城内发屋坏墙不可料理。迦尸国王语猕猴王言。汝今何不以雌猕猴还诸猕猴。猕猴王言。我妇死去更复无妇。王今云何欲使我归。王语之言。今汝猕猴破乱我国。那得不归。猕猴王言。此事不好耶。王答言不好。如是再三王故言不好。猕猴王言。汝宫中有八万四千夫人。汝不爱乐。欲至敌国追逐淫女我今无妇唯取此一。汝言不好。一切万姓视汝而活。为一淫女云何捐弃。大王当如。淫欲之事。乐少苦多。犹如逆风而执炽炬。愚者不放必见烧害。欲为不净如彼屎聚。欲现外相薄皮所覆。欲无反复如屎涂毒蛇。欲如怨贼诈亲附人。欲如假借必当还归。欲为可恶如厕生华。欲如疥疮而向于火。把之转剧。欲如狗啮枯骨。涎唾共合谓为有味。唇齿破尽不知厌足。欲如渴人饮于碱水。逾增其渴。欲如段肉众鸟竞逐。欲如鱼兽贪味。至死其患甚大。尔时猕猴王者我身是也。尔时王者难陀是也。尔时淫女者孙陀利是也。我于尔时欲淤泥中拔出难陀。今亦拔其生死之苦。</p>
</body></html>