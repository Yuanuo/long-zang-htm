<!DOCTYPE html>
<html>
<head>
  <meta charset="utf-8"/>
  <meta name="author" content="德辉"/>
  <meta name="author" content="大䜣/其他"/>
  <meta name="library" content="龙藏"/>
  <meta name="catalog" content="龙藏/此土著述"/>
  <title>敕修百丈清规卷第一</title>
</head>
<body>
  <h1 class="head">敕修百丈清规卷第一</h1>
  <h2>祝厘章第一</h2>
  <p>人之所贵在明道。故自古圣君崇吾西方圣人之教。不以世礼待吾徒。尊其道也。钦惟。</p>
  <p>国朝优遇尤至。特蠲赋役使安厥居。而期以悉力于道。</p>
  <p>圣恩广博天地莫穷。必也悟明佛性以归乎至善。发挥妙用以超乎至神。导民于无为之化。跻世于仁寿之域。以是报君。斯吾徒所当尽心也。其见诸日用。则朝夕必祝。一饭不忘而存夫轨度焉。</p>
  <h2>圣节</h2>
  <p>钦遇。</p>
  <p>圣节。必先启建金刚无量寿道场。一月日僧行不给假示敬也。启建之先一日。堂司备榜。张于三门之右及上殿经单(式见后)俱用黄纸书。之。轮差僧簿依戒次。各书双字名。维那先五日袖纸带堂司行者。诣书记(寮通报书记出接。维那触礼)一拜禀云(启建圣节烦制疏语。如书记缺则书状侍者代之。俱缺则用现成疏语。见后)书记制毕。具草先呈住持。亲送堂司。触礼一拜答先礼也。维那用黄纸书疏。带行仆。捧盘袱炉烛香合。上方丈请住持佥疏。炷香触礼一拜禀云(启建圣节请和尚佥疏)佥讫。行者就覆住持。来早殿上启建讽经。仍报诸寮挂讽经牌。烧香侍者覆住持。来早上堂至五更。住持行香回。再覆粥罢。上堂令客头挂上堂牌。维那于僧堂。早粥遍食椎后。再鸣椎一下云(白大众。粥罢闻钟声。各具威仪。诣大佛宝殿。启建天寿圣节谨白)复鸣椎一下。往住持前问讯。从首座板起巡堂一匝。出外堂下间至上间。归内堂中间。问讯而出。粥后少停。待大殿排香烛茶汤铙钹手炉俱办。堂司行者报方丈客头。先覆住持。次覆侍者。鸣方丈板三下鸣鼓。堂司行者预鸣众寮前板三下。集众坐堂。如寻常坐禅向内坐。鼓鸣则转身向外坐。头首先集堂外候鼓鸣。即入堂。首座后入就坐。西堂勤旧蒙堂诸寮并外堂坐。住持于鼓初鸣。出寝堂坐。侍者问讯东立。行者问讯西立。转鼓侍者往法座左侧立候众集。头首下床。圣僧前问讯领众出堂。至法座前。列一行问讯归西序立。大众雁列于后。若不候头首至。先自立定非法也。其行堂亦于鼓鸣时鸣板三下。参头领众行者。列库堂前相对排立。候转鼓。知事出则问讯随其后。待西序归位毕。亦列一行。座前问讯。上首居后。都寺引归东序立定。众行者列知事后。稍离远立。侍侍者入请住持出。行者问讯。住持至法座前。行者趱近知事后立。冬月则众去帽问讯。住持和南登座。侍者随上法座。以香合盖盛香捧上。住持拈香祝寿毕。侍者接香。以左手插炉中右手拈从香一炷。略问讯下座归班。待住持敛衣趺坐。侍者先末班。引过座下。列一行问讯。烧香侍者引班归位。次首座领班出。列座前问讯。大众同问讯。知事转班列座前问讯。行者随问讯。西堂东堂出座下问讯。侍者登座。左手上香转身提坐具问讯(谓之代众请法)退立座侧问答罢。陈白事意云(某月某日钦遇天寿圣节。某寺预于某月某日。启建金刚无量寿道场。一月日逐日轮僧上殿。披阅金文。今辰开启。住持臣僧某。升于此座举扬圣谛第一义。所集洪因端为祝延圣寿万安者)说法竟。白云(下座。各具威仪诣大佛殿启建天寿圣节。谨白)此日座下虽有官员。亦不得叙谢。盖尊君也。鸣大钟及僧堂前钟。集众列殿上向佛排立。住持上茶汤。上首知事递上。烧香侍者就佛座前。下茶汤毕。住持归位立定。行者鸣钹维那转身炉前。揖住持上香。烧香侍者捧香合。次东堂西堂出班上香(如有大方诸山住持偶至者。令侍者请。于两序前上香)次两序对出向佛问讯。上香毕。两两相朝转身归位。大众同展三拜。两序分班对立。住持就跪。知客跪进手炉。侍者跪进香合。维那白佛宣疏毕。知客跪接炉。住持收坐具。维那举楞严咒。回向云。(讽诵秘章。所萃洪因。端为祝延今上皇帝圣寿万安。金刚无量寿佛云云)众散。每日堂司行者将轮差僧簿。须预先一日请住持头首众僧。各书双字名佥押。量众多少。依戒具写差单。排定日分周而复始。仍列经目。对揭殿内柱上。至日各务严肃。鸣大钟上殿。当次僧员须具威仪。香合礼佛归位看经。库司严设香烛。备点心。维那烧香点汤照拂。至晚鸣大钟下殿。堂司行者直殿行者。常加伺候。毋令怠慢。如官员入山拈香。鸣钟集众。讽无量寿咒。举药师号毕。回向云(某处某官入山拜手拈香。僧众讽诵秘章。所萃洪因。端为祝延今上皇帝圣寿万安。金刚无量寿云云)节内遇三八日。佛殿念诵。至日斋罢。堂司行者覆住持两序诸寮。挂念诵牌报众。参前巡廊鸣板。集众向佛排立。住持至鸣大板三下。次鸣大钟。烧香归位。维那出班。念诵云(皇风永扇帝道遐昌。佛日增辉法轮常转。为如上缘。念清净法身毗卢遮那佛。十号讫回向云。上来念诵所集洪因。端为祝延今上皇帝圣寿万安。金刚无量寿云云)鸣僧堂前钟三下。大众问讯而散。或住持赴郡县都道场所归时。鸣钟集众门迎诣方丈问讯。</p>
  <p>圣节启散古规所载。堂僧堂司给由。暂到客司给由随身照证。盖往时僧道岁一供帐纳免丁钱。官给由为凭。故游方道具度牒之外。有每岁免丁由。有何处坐夏由。有启散圣节。以备征诘。各亦畏慎。今虽不用。存其事以见古也。</p>
  <p>黄榜式。</p>
  <p>某州某府某寺。</p>
  <p>某月某日钦遇。</p>
  <p>天寿圣节本寺预于今月某日恭就。</p>
  <p>大佛宝殿启建。</p>
  <p>金刚无量寿道场一月日逐日轮僧上殿披阅真诠。</p>
  <p>宣持密号所萃。</p>
  <p>洪因端为祝延。</p>
  <p>今上皇帝圣寿万岁万岁万万岁。</p>
  <p>右恭　惟。</p>
  <p>佛日洞明。</p>
  <p>龙天昭格。</p>
  <p>某年某月　日都监寺臣僧某谨言。</p>
  <p>住　持　臣僧某。</p>
  <p>经单式。</p>
  <p>今具经文品目于后。</p>
  <p>大方广佛华严经。</p>
  <p>大佛顶万行首楞严经。</p>
  <p>大乘妙法莲华经。</p>
  <p>大乘金光明经。</p>
  <p>大方广圆觉修多罗了义经。</p>
  <p>大乘金刚般若波罗密经。</p>
  <p>大仁王护国经。</p>
  <p>右具如前。</p>
  <p>今月　日纲维臣僧　某　具。</p>
  <p>差单式。</p>
  <p>今具逐日轮僧上殿名员于后　用白纸书。</p>
  <p>某日　住持臣僧　某甲首座　某甲书记。</p>
  <p>某甲藏主　某甲知客　某甲西堂。</p>
  <p>某日　某甲称呼　某甲上座　某甲都寺。</p>
  <p>右具如前。</p>
  <p>今月　日堂司　某　具。</p>
  <p>疏语(启建)右伏以　覆焘无私。乾坤孰测其高厚　照临有赫。日月莫喻其光华。知　赞仰之徒劳。欲　补报而无极。惟托钧陶之内。义重　四恩。故竭　忠爱之心。虔恭　三祝。斗枢电绕龙象筵开。帝网百亿山河咸归　圣量。华藏三千世界益衍　丕图。少尽涓埃。匪懈朝夕。钦愿　[卄/夒]龙登用　景星耀而泰阶平　麟凤呈祥　圣人作而万物睹。谨疏　(满散)优钵罗花瑞世　同佛降生　阎浮提树连阴。与天齐寿。故　毓夙成之　睿质。克　承丕显之　圣谟　大哉干至哉干　体乾居正　会其极归其极　建极立中。爰以　吾道之大同。有裨　圣时之至治。山林钟鼓乐　化日之舒长。草木昆虫被　膏泽之渗漉　祥开震夙　颂祝华封。钦愿　垂拱无为。天地位而万物育　钧陶有象。阴阳理而四时平　寿考万年　本支百世。</p>
  <h2>景命四斋日祝赞</h2>
  <p>景命好日。月旦。月望。初八。廿三。四斋日。隔宿堂司行者报众。挂讽经牌。次早钟绝。后鸣僧堂前钟。集众登殿。维那举楞严咒。唱药师号。叹佛毕。回向云(某日令辰。某州某寺住持传法某僧某。谨集合山僧众。恭趋宝殿。讽诵大佛顶万行首楞严神咒。称扬圣号。所萃洪因。祝延今上皇帝圣寿万安。金刚无量寿佛仁王菩萨云云)</p>
  <h2>旦望藏殿祝赞。</h2>
  <p>旦望古来转藏祝寿。今则必先侵晨登殿。</p>
  <p>御座前祝赞。于礼为恭。或粥罢升座罢鸣钟集众。往藏殿。维那举云(摩诃般若波罗蜜多)众当默念。住持领众合掌绕藏。行道三匝。多众则一匝立定。维那举大悲咒。回向云(大圆照中有华藏海。功超造化。道绝明言三光电卷而实相涵。六合雷奔而湛然寂。不思议海难尽赞扬。某州某寺住持传法臣僧某。月旦望令辰。谨集合山僧众。恭趋藏殿绕旋行道。称念摩诃佛母圣号。运转天宫法宝轮藏。讽诵大悲圆满神咒所萃洪因。端为祝延　今上皇帝圣寿万安。金刚无量寿佛仁王。菩萨摩诃萨。摩诃般若波罗密)</p>
  <h2>每日祝赞</h2>
  <p>斋粥二时下堂。僧众必须登殿。维那举无量寿咒三遍。回向云(讽诵秘章。所萃洪因。端为祝延今上皇帝圣寿万安。金刚无量寿佛云云)</p>
  <h2>千秋节</h2>
  <p>至期堂司行者隔宿报众。挂讽经牌。次早鸣僧堂钟。集众登殿。维那举楞严咒毕白佛(四斋日同)回向云(某道某路某寺某月某日。敬遇皇太子千秋令节。谨集合山僧众。恭趋宝殿。讽诵大佛顶万行首楞严神咒。称扬圣号。所萃良因。敬祝皇太子睿算千秋殿下。伏愿日重轮月重辉。照临海宇。山如砺河如带。巩固邦基。金刚无量寿佛云云)</p>
  <h2>善月</h2>
  <p>正五九为善月。预先一日。维那令堂司行者。覆住持报库司。挂善月牌于殿门前。具经单轮差僧簿。每日鸣大钟登殿。看经祝赞终月而毕。</p>
  <p>始山隋开皇三年诏天下。正五九并六斋日。各寺建祈祷道场。不得杀生命。取藏经中。有毗沙门天王。每岁巡按四大部洲。正五九月治南赡部洲。故禁屠宰。而唐之藩镇每上任。必犒士卒不下数万人。须大烹宰。故以正五九不上官。为禁杀也。而俗以为忌者非。</p>
  <p>祝厘章终。</p>
  <h2>报恩章第二</h2>
  <p>国有禘袷四时之祭。所以昭功德隆本始重继嗣也。圣朝崇佛。</p>
  <p>世祖而下。咸各建寺。谓由佛应身以御天下。化仪既终复归佛位。在　京官寺。于是设　圣容具佛坛场。月以五祭。设奠展礼如生。而致夫羹墙之思。洪惟　圣化所被。与佛之教流于无垠。而吾徒沐恩波濡　圣泽。可不知所自而思所报效焉。</p>
  <h2>国忌</h2>
  <p>上宾日届期。隔宿库司报堂司。令行者覆住持两序。报众挂讽经牌。就法座上。安　御座。用黄纸写　圣号牌位。严设香花灯烛几筵供养。至期鸣僧堂钟。集众候住持至上香上茶汤。维那举楞严咒。讽诵毕。回向云(某州某寺住持传法臣僧某。某月某日。恭遇某圣圣忌之辰。谨集合山僧众。谨诵大佛顶万行首楞严神咒。称扬圣号。所萃殊利资严圣驾。伏愿神游八极。想云车风马来。临位证中天受玉殿琼楼快乐。十方三世云云)</p>
  <h2>祈祷</h2>
  <p>凡有祈祷。须如法严治坛场。铺陈供养。住持专心加谨。僧众各务整肃。知事内外提督应办。大小寮舍巡警斋洁。或有官员拈香。恭勤迎送。预期库司禀覆住持。先付意旨。维那知会。堂司行者报众挂祈祷牌。斋粥二时鸣钟集众讽经。或看藏经。或四大部经。或三日五日七日。随时而行。如祈晴祈雨。则轮僧十员廿员。或三五十员。分作几引。接续讽诵。每引讽大悲咒消灾咒大云咒。各三七遍。谓之不断轮。终日讽诵。必期感应。方可满散忏谢。其疏意各列于后。</p>
  <h2>祈晴</h2>
  <p>切见。淫雨为戾物用不成。百川横流民无宁处。盖众生共业所感。惟上天覆焘无私。由是谨发诚心。启建祈晴道场。每日命僧讽诵经咒。仰扣诸圣。所冀祈求晴霁。速赐感彰。伏愿扫顽云于四野。阴沴潜消。丽杲日于中天。容光必照。俾五行各顺其序。而万汇悉遂其生。</p>
  <h2>祈雨</h2>
  <p>切见。亢阳为灾百物就槁。匪上天之降罚。由下民之多愆。惟诸佛开慈悲之门。而神咒有祈禳之应。由是谨发诚心。启建祈雨道场。每日命僧。讽诵经咒。仰扣诸圣。所冀祈求雨泽。速赐感通。伏愿拯生灵于涂炭。厥维艰哉。起云龙于山川。俾滂[雨/沱]矣。庶兹多稼亦乃有秋。</p>
  <h2>祈雪</h2>
  <p>切见。时冬恒温。恐生物之疵疠。维天降雪。净下土之祲氛。庸致瓣香之诚。愿集六花之瑞。由是谨发诚心。启建祈雪道场。每日命僧。讽诵经咒。仰扣诸圣。所冀祈求雨雪。速赐感通。伏愿彤云千里润泽。八荒六府三事用修。草木咸若。二气五行顺序。神人以和。</p>
  <h2>遣蝗</h2>
  <p>切见。飞蝗蔽天。惟凶荒之可虑。遗孽入地。恐滋蔓之难图。匪假神功之驱除。虽极人力而罔措。由是谨发诚心。启建遣蝗道场。每日命僧。讽诵经咒。仰扣诸圣。所冀驱遣虫蝗速赐消殄。伏愿涤之风雨。扫种类以无遗。投之江河。随业感而自化。民安其业物遂其生。</p>
  <h2>日蚀</h2>
  <p>此日而食。占五纪之或乖。畏天之威。虞六沴之将作。故徇民情而救护。盍依佛力以祷禳。由是谨发诚心。命僧讽诵经咒。用伸救护。所冀日精速赐还光。伏愿五色开而黄道明。照临下土。群阴消而阳德盛。昭回于天。</p>
  <h2>月蚀</h2>
  <p>月耀阴精而主夜。所赖照临。天示咎征于下民。于焉薄食。既戒既惧。以祷以禳。由是谨发诚心。命僧讽诵经咒。用伸救护。所冀月华速赐还明。伏愿妖蟆灭迹。清光现大地山河。顾兔长生。万象纳广寒宫殿。</p>
  <p>报恩章终。</p>
</body></html>