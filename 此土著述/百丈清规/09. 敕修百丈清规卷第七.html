<!DOCTYPE html>
<html>
<head>
  <meta charset="utf-8"/>
  <meta name="author" content="德辉"/>
  <meta name="author" content="大欣/其他"/>
  <meta name="library" content="龙藏"/>
  <meta name="catalog" content="龙藏/此土著述"/>
  <title>敕修百丈清规卷第七</title>
</head>
<body>
  <h1 class="head">敕修百丈清规卷第七</h1>
  <h2>板帐式</h2>
  <p>今具估唱亡僧某甲称呼衣钵钞收支下项。</p>
  <p>一收钞一千贯文(系唱衣钞收到。或别有收钞名目。逐一列写)</p>
  <p>支钞九十一贯文(系板帐支行)开具内一十五贯文(回龛)</p>
  <p>三贯文(回祭)　三贯文(设粥)</p>
  <p>一贯文(龛前灯油)　十贯文(笔纸造单幡花雪柳)</p>
  <p>一贯文(净发)　二贯伍伯文(移龛抬亡)</p>
  <p>伍伯文(烧浴汤)　二贯文(浴亡)</p>
  <p>一贯文(直灵上粥饭)　伍伯文(库司客头报造祭)</p>
  <p>伍伯文(钉挂祭筵)　伍伯文(管计出碗楪)</p>
  <p>伍伯文(库子出给造祭)　伍伯文(监厨造食)</p>
  <p>伍伯文(库司茶头上茶汤)　伍伯文(参头差拨行者)</p>
  <p>二贯文(堂司行者报众)　伍伯文(监作差拨又力)</p>
  <p>伍伯文(方丈听叫捧香合)　十贯文(行堂讽经)</p>
  <p>一贯文(贴堂司行者鸣廊板)　二贯文(四寮茶头供应)</p>
  <p>一十伍贯文(舁龛)　一贯文(打钹)</p>
  <p>三贯文(鼓乐)　三贯文(扛香卓挑幡灯六人)</p>
  <p>伍伯文(俵雪柳柴枝)　一贯文(化亡)</p>
  <p>三贯文(方丈一行人仆送丧)　一贯文(四寮人力扛橙卓)</p>
  <p>伍伯文(贴堂司行者呈衣)　伍伯文(堂司行者唱衣)</p>
  <p>伍伯文(贴供头递唱衣标)　伍伯文(供头收衣)</p>
  <p>伍伯文(唱食行者撮阄)　伍伯文(收骨)</p>
  <p>一贯文(抬灰函)　一贯文(直塔)共支行。</p>
  <p>支钞二伯七十贯文(系板帐支行外三七抽分归常住。计上件支行)</p>
  <p>支钞一伯三十伍贯文(佛事钱)</p>
  <p>开具内二十贯(秉炬)</p>
  <p>一十贯(贴秉炬佛事)　四十贯(锁龛起龛起骨入塔)</p>
  <p>二十贯(贴上四项佛事)　三十贯(维那山头佛事知客侍者把帐)</p>
  <p>一十伍贯(贴上三项佛事)　共支行。</p>
  <p>支钞一十伍贯文(首座主丧。都寺押丧。维那主磬。各伍贯文。计上件支行)</p>
  <p>支钞九贯文(知客举经侍者捧香。合各三贯。圣僧侍者收唱衣钱二贯。直岁度火把一贯计上件支行)</p>
  <p>支钞一十伍贯文(方丈两序堂司行者。抄劄估衣造单三次次点心方丈双分。计上件支行)</p>
  <p>支钞二十贯文(方丈两序佥单。方丈双分。计上件支行)</p>
  <p>支钞四伯四十四贯伍伯文(系俵众经钱观音大士圣僧方丈双分。僧众约四百员。各一贯文。堂司行者随僧嚫在假并暂到。约七十九人半分。各伍伯文。共支行)</p>
  <p>除支外见管钞伍伯文(收堂司公用)</p>
  <p>右具如前。</p>
  <p>年　月　日堂司行者　某　具。</p>
  <p>把帐　侍者　某押　知客　某押。</p>
  <p>直岁　　　知殿。</p>
  <p>典座　　　知浴。</p>
  <p>副寺　　　藏主。</p>
  <p>维那　　　藏主。</p>
  <p>副寺　　　书记。</p>
  <p>监寺　　　首座。</p>
  <p>都寺　　　首座　某押(两序并同)</p>
  <p>住持　　　　　　押。</p>
  <p>板帐之设。盖古者凡立成式必书诸板。示不可移易也。故丛林亡僧有板帐焉。凡僧亡以其所有衣物。对众估唱惩贪积也。估唱得钱必照板帐。支用外其钱作三七。抽分归常住(百贯抽三十贯。不满百贯则不抽分)余则均俵僧众。经资一伯则佛事一贯。方丈倍之。以一千贯为率条列于前。约其成式多则增而上之。少则降而杀之。临时又量众。随宜以斟酌之(或勤旧有田地米谷房舍床榻卓橙当尽归常住。仍量唱衣钱寡多。则排日俵嚫讽经看经添奠茶汤转龛骨等佛事)</p>
  <p>大众章终。</p>
  <h2>节腊章第八</h2>
  <p>僧不序齿而序腊以别俗也。西域三时以一时为安居。出入有禁止。凡禅诵行坐依受戒先后为次。而制以九旬策勋于道。以三旬营资身之具。使内外均养身心俱安也。克期进修不舍寸阴。护惜生命行兼慈忍。旨哉圣训万世永遵。而五竺地广暑寒霖潦气候之弗齐。故结制有以四月五月十二月。然皆始以十六日。所谓雨安居者。因地随时惟适之安。或曰坐夏或曰坐腊。戒腊之义始此。如言验蜡人冰以坐腊之人。验其行犹冰洁。或谓埋蜡人于地。以验所修之成亏者。类淫巫俚语庸非相传之讹耶。且吾所修证圣不能窥。岂外物可测其进退哉。今禅林结制以四月望。解以七月望者　若先一日讲行礼仪而期内得专志于道故略繁文。亦随方毗尼。或议不如法而不知其得法外意也。中土以冬为一阳之始。岁为四序之端。物时维新人情胥庆。礼贵同俗化在随宜故。以结解冬年为四大节。周旋规矩。耸观龙象之筵。主宾唱酬。兼闻狮子之吼。礼文秩猗欤盛哉。</p>
  <h2>夏前出草单</h2>
  <p>丛林以三月初一日。出草单。见后方丈止挂搭。堂司依戒腊牌写僧数。令行者先呈首座。次呈住持。两序挂僧堂前。备卓子列笔砚于下。凡三日皆斋后出。或有差误请自改正。盖防初上床历。一时恐有错乱。又众多或致漏落。将写图帐故先具草单。各当自看本名戒次高下。近来好争作闹者。往往恃强挟私。争较名字。是非互相涂抹。喧哗挠众犯者合摈。果有冒名越戒者。惟当详禀。维那首座。覆住持处置。</p>
  <p>草单式(戒次朱书名字墨书)</p>
  <p>清众戒腊　威音王戒　陈如尊者。</p>
  <p>堂头和尚　至元几戒　元贞几戒。</p>
  <p>某甲上座　某甲上座　大德几戒。</p>
  <p>至大几戒　某甲上座　某甲上座。</p>
  <p>右具如前。恐有差误请自改正。伏幸众悉。</p>
  <p>今月　日　堂司　某　具。</p>
  <h2>新挂搭人点入寮茶</h2>
  <p>新挂搭人入寮后。照列纳陪寮钱若干。候寮元轮排。当在何日。挂点茶牌报众。书云(今晨斋退某甲上座某甲上座列写或三人六人九人为度)须各备小香合具威仪。预列众寮前右边立候众下堂。茶头即鸣寮前板。众至揖迎归位立定。点茶人列一行问讯。揖坐坐毕。分进中炉上下间炉前。烧香人多不过九人。则三三进前退步。转身须相照顾详缓。列一行问讯仍分进炉前问讯退。仍一行列问讯而立。谓之揖香。鸣寮内小板二下。行茶遍。瓶须从穿堂入。仍如前进前问讯复退作一行。问讯谓之揖茶。鸣小板一下收盏众起立定。寮元出炉前对点茶人代众谢茶。众人就位同时合掌谢毕。寮元复位。点茶人复一行列问讯。再各分进炉前问讯。谓之谢众临。仍退作一行问讯。鸣寮前板三下。大众和南而散。寮元随令茶头请点茶人献茶。候点入寮茶毕寮(元逐日衣戒具名点戒腊茶。行体并同前)</p>
  <h2>出图帐</h2>
  <p>草单已定。堂司依戒腊写楞严图念诵巡堂图被位图钵位图(式前后互见)戒腊牌。惟钵位图当分十六板(余随僧堂大小不拘)除单寮西堂首座勤旧。排板头外。其余并依戒腊。旧以送蒙堂者排副钵。后因争兢不排。悉依戒次具草本。呈首座。次呈住持看定方写诸图。正本再呈。惟钵位图(遍呈单。寮浴佛日并铺大殿前。被钵位图叉当预出。书小榜报众云。粥罢排被钵位)(伏幸　悉众今月日堂司某白)贴僧堂前后门。</p>
  <p></p>
  <h2>众寮结解特为众汤(附建散楞严)</h2>
  <p>四月初待众诣方丈谢挂搭罢。堂司图帐已定。寮元依戒排经柜图。茶汤问讯图。清众戒腊牌。入寮资次牌净发牌。夏中行茶汤瓶盏图(兄弟结缘随意书名)图成大众和南时俱出于穿堂。十二日午后堂司行者覆住持两序。诸寮挂讽经牌报众寮元洒扫众寮预具状见后。贴寮前下间。请合寮尊众。特为汤铺设照牌。观音前设供养。上下间排香炉烛台。预煎汤寮元亲送方丈。令茶头分送诸寮。俱毕鸣寮内小板。先讲小座汤亦设照牌。特为寮主副寮楞严头行瓶盏人。请寮长光伴揖坐。烧香揖香归位坐行汤毕。方鸣寮前板。寮长大众入座。请维那侍者。光伴与寮元分手位。寮长对面位。大众依戒四案位。寮主副寮分案行礼。皆巡问讯。入座揖坐烧香揖香。鸣寮内板二下。行汤遍揖汤。又鸣板一下收盏毕寮长进炉前谢汤毕。鸣寮前板三下退座。两序入寮首座都寺各烧香归班位立。寮元于门外右立。伺迎住持入烧香立定。寮元于西序班末后立。出烧香礼拜楞严头举咒。回向毕。寮元送住持出。七月十二日礼同。</p>
  <p>守寮比丘　某　右某启取今晚就寮煎汤。</p>
  <p>状　一中特为　合寮尊众聊旌　某制之仪伏。</p>
  <p>望　众慈同垂。</p>
  <p>光降谨状　今月　日守寮比丘　某　状。</p>
  <p>式　可漏子状请　合寮尊众禅师　守寮比丘。</p>
  <p>某谨状。</p>
  <h2>楞严会</h2>
  <p>四月十三日启建。堂司预照大众戒腊写图见后。浴佛日诸图帐俱同出铺殿前。请书记制疏语。维那先期择有音声者为楞严头。引诣方丈库司问讯。皆请点心。维那光伴至期写普回向偈(偈见后乃真歇了禅师制)贴殿内左右柱上。有处见成刻碑则挂牌。堂司行者隔宿报众云(来晨粥罢各俱威仪诣大殿启建楞严会讽经)就挂诸寮讽经牌。次日粥罢。候殿上排办毕。覆两序次覆住持。自众寮前鸣板。起巡廊鸣遍。鸣方丈板。住持出。鸣库堂前大板三下。鸣大钟僧堂钟殿钟。住持至佛前烧香上茶汤毕归位行者鸣钹。维那揖住持两序出班烧香(大众无拜此旧规所载近时有。谓大众同展三拜。住持跪炉。并与圣节佛诞礼同。不知何所祖述。原夫大众拜与住持跪炉。宣疏者以祝圣寿报佛恩。当严其礼以示特重。楞严会乃祈保安居。于礼可杀。不若从旧为允)白佛宣疏毕。楞严头唱。楞严众和毕。仍作梵音。唱念经首序引毕。方举咒。咒毕唱摩诃。众和毕。维那回向云(上来讽经功德。回向真如实际庄严无上佛果菩提。四恩总报三有齐资。法界有清同圆种智。十方三世一切云云)每日粥罢少歇。伺众更衣。堂司行者覆两序。次覆住持。然后巡廊鸣板各三下遍。住持出则鸣大板三下。不出则不鸣。鸣僧堂钟殿钟不鸣大钟。集众讽咒毕。楞严头举普回向偈。大众同声念。如遇旦望则祝圣寿。系维那回向至七月(十三日。满散礼同。但楞严头唱念咒尾之末章维那回向而散)</p>
  <p></p>
  <p>上来现前比丘众　讽诵楞严秘密咒。</p>
  <p>回向护法众龙天　土地伽蓝诸圣造。</p>
  <p>普　三涂八难俱离苦　四恩三有尽沾恩。</p>
  <p>回　国界安宁兵革销　风调雨顺民康乐。</p>
  <p>向　一众熏修希胜进　十地顿超无难事。</p>
  <p>偈　山门镇静绝非虞　檀信归依僧福慧。</p>
  <p>十方三世一切佛　一切菩萨摩诃萨。</p>
  <p>摩诃般若波罗密。</p>
  <p>疏语(启建)金由淬砺之精其锋莫挫。镜假炼磨之莹则照不昏。故　先圣显抑扬之机　为众生破微细之惑。摩登庆喜　妙协冥权　世尊文殊特彰化轨　阐一代教观则有观有教　示密因修证而无证无修　明真见而息诸尘。空花无蒂　居正定以制群动。止水不波。顾末裔之何知。诵　遗言而自警。伏愿促恒河沙劫为一念。无间长期。会十方刹土以同居。咸成　正觉　(满散)眷此林园宛尔　只桓精舍　现前海众俨然　一会灵山　括大千于微尘　融三际于当念。属休夏之自恣。无犯无持。总万象以交参。孰凡孰圣。人人妙觉。刹刹毗卢　示现千百亿身　超越五十七位。以指喻指之非指。指亦俱亡。似空藏空而合空。空宁可饷　为怜幼稚　特奖愚蒙。遵　遗教以受持。赖　安居之无障。伏愿奢摩寂静具足诸尘劳门　大用繁兴等入首楞严定。</p>
  <h2>戒腊牌</h2>
  <p>堂司侍司众寮预依戒腊写造。至十四日午后。堂司牌列僧堂前上间。侍司牌列法堂下间。众寮牌列寮内。各备香几炉烛供养。大众各炷香展拜毕。仍各收牌挂起。</p>
  <h2>方丈小座汤</h2>
  <p>四节讲行按古有三座汤。第一座分二出。特为东堂西堂请首座。光伴第二座分四出。头首一出。知事二出西序勤旧三出。东序勤旧四出。西堂光伴第三座位。多分六出。本山办事。诸方办事。随职高下分坐。职同者次之。首座光伴侍司预备草图。呈方丈议定。至日依名书照牌。午后备卓袱。作一二三座。陈列寝堂下间。东西堂前堂首座都寺系请客侍者。各诣寮触礼拜请云。堂头和尚请今晚就寝堂。特为献汤。余头首办事名胜方丈客头行者请云。方丈和尚参前请就寝堂。特为献汤。寝堂钉挂排位。秉烛装香毕。客头行者覆侍者。次覆方丈鸣鼓。初座客集侍者揖引。至住持前问讯依照牌入位立定。烧香侍者请客侍者分往特为人前。巡问讯揖坐已。复位并立。烧香侍者进前烧香。仍归位。与请客侍者同时转身分巡问讯揖香。候鸣板二下行汤遍。仍巡揖汤毕。烧香侍者进烧光伴香。鸣板一下收盏鸣鼓五下退座。三座行礼并同。丛林以茶汤为盛礼。近来多因争位次高下。遂寝不讲。住持当力行之。江湖老成当力从臾之。庶将来知所矜式云。</p>
  <p></p>
  <h2>四节土地堂念诵</h2>
  <p>凡遇节。先一日午后土地堂严设供养。排香烛台凡炉瓶。堂司行者报众挂念诵牌。巡廊鸣板与三八同。众集相对雁立。住持先祖堂。次大殿炷香三拜。鸣大板三下。鸣大钟。住持至(大众俯首合掌为迎住持。侍者随后。只当叉手而过)烧香归位。行者鸣钹维那出揖班上香毕。念诵回向(见后)</p>
  <p>切以。薰风扇野。炎帝司方。当法王禁足之辰。</p>
  <p>乃释子护生之日。恭裒大众肃诣灵祠。诵持。</p>
  <p>万德洪名。回向合堂真宰。所祈加护得遂安。</p>
  <p>四　居。仰凭大众念云云。</p>
  <p>切以。金风扇野白帝司方。当觉皇解制之辰。</p>
  <p>节　是法岁周圆之日。九旬无难一众咸安。诵持。</p>
  <p>万德洪名。仰答合堂真宰。仰凭大众念云云。</p>
  <p>念　切以。时临亚岁节届书云。当一阳来复之辰。</p>
  <p>乃万汇发生之始。恭裒大众肃诣灵祠。诵持。</p>
  <p>诵　万德洪名。回向合堂真宰。仰凭大众念云云。</p>
  <p>切以。化工密运岁历云周。咸忻四序之安。将。</p>
  <p>回　启三阳之庆。恭裒大众肃诣灵祠。诵持万。</p>
  <p>德洪名。回向合堂真宰。仰凭大众念云云。</p>
  <p>向　上来念诵功德回。向当山土地列位护伽蓝神。</p>
  <p>合堂真宰。所冀。神功协赞。发挥有利之勋。</p>
  <p>梵苑超隆。永锡无私之庆。再劳尊众念十方。</p>
  <p>三世一切云云四节并同。</p>
  <h2>库司四节特为首座大众汤</h2>
  <p>念诵罢。就僧堂讲礼。都寺预于斋退具汤榜见后。即令客头行者备柈袱炉烛。诣前堂首座前。插香触礼一拜。禀云(今晚就云堂。特为首座大众点汤。伏望慈悲特垂光降)以榜呈纳首座。随令本寮茶头递付供头。贴僧堂前下间。库司客头随覆云(拜请汤罢就座药石)都寺怀香诣方丈。触礼一拜请云(今晚就云堂特为首座大众点汤。伏望和尚慈悲特垂降重)仍分付客头。请勤旧蒙堂诸寮。各挂点汤牌。逐一请已。僧堂前列照牌。设首座与住持对面位。上下间安大众位。差行者专直特为人。念诵毕。即鸣斋鼓一通。大众归钵位。头首一班齐归前板。都寺随入揖首座离位。却揖以次头首进板首。随送首座归位。从圣僧后。右出堂外。迎住持入堂。供头缓鸣堂前钟七下。送住持入位。仍往首座前揖坐。仍如前出从首座板。起巡堂一匝。外堂上下间。归堂中立问讯众坐。进前烧香次上下间外堂归香合安元处。即往特为人前问讯。右出住持前问讯。仍巡问讯一匝。及外堂归堂中问讯侧立。鸣堂前钟二下。先进特为人与住持汤。次行大众汤遍瓶出。往特为人前问讯。右出圣僧前。大展三拜。仍巡堂一匝。出外堂巡毕。引全班入住持前行礼。初展云(此日粗汤特沐慈悲降重。下情不胜感激之至)再展云(即日时令谨时恭惟。堂头和尚尊候起居多福)退触礼三拜毕。转身引从圣僧后转。右出堂前排立。首座随出对触礼一拜谢汤。复从上间入特为位。都寺复归中烧香(为药石故)而退。堂司行者喝云(请大众下钵)行者进住持特为人卓。大众展钵(头首不下钵库司备碗楪)行药石食毕鸣鼓三下退座。方丈预出免人事榜云(某节并就来日法堂上人事例免到方丈伏希众悉　住山某　咨白)贴僧堂上间。不鸣放参钟(各乡曲依所出榜诣各处团拜)四节并同。惟冬节汤罢行糍果。方行药石。</p>
  <p>汤　库司今晚就云堂点汤一中。特为首座大众。</p>
  <p>聊旌某节之仪。伏望众慈同垂光降。</p>
  <p>榜　今月　日库司比丘某等敬白。</p>
  <h2>结制礼仪</h2>
  <p>至日五更两序大小勤旧。江湖办事乡曲法眷小师。皆当诣方丈插香展礼。若见僧堂前出免人事榜。则不必往。侍者覆方丈令行者报众挂上堂牌。粥罢。住持说法毕。详白行礼始末云(下座先与西堂人事触礼一拜。次与知事人事两展三礼。次与首座大众人事两展三礼。次与首座大众人事两展三礼。知事先归库司。首座领大众诣库司。人事触礼三拜。首座归僧堂前上间。后堂领大众归僧堂下间。与首座人事触礼三拜毕。依念诵图立。首座领众巡入堂内立定。首座离位圣僧前烧香大展三拜。巡堂一匝归位。行者喝云。首座礼谢大众触礼三拜。次知事入堂烧香大展三拜。巡堂一匝。至圣僧板头排立。行者喝云。知事礼触大众触礼三拜不出堂。住持入堂烧香大展三拜。巡堂一匝归位。行者喝云。堂头和尚与大众人事普触礼三拜。又喝云。大众普同作礼触礼三拜。次第巡寮)下座行者即进香烛台几炉瓶。作一字排列毕。西堂进前人事。次知事进插香。初展云(此际安居获奉巾瓶。惟仗法力资持愿无难事)再展云(即日孟夏谨时恭。惟堂头和尚尊候起居多福)退触礼三拜。住持答一拜。次首座领众插香。勤旧诸寮皆随后。次第插香。展礼致词并与前同。众退住持趺座侍者小师插香展拜。次参头领众行者插香礼。拜。次作头领老郎诸直厅轿番人仆等参拜。首座领众。诣库司。人事触礼三拜。后堂首座领众。归僧堂前下间。立定。前堂首座居上间。堂司行者喝云(大众与首座人事)对触礼三拜毕。依念诵图立。首座领众。巡入堂内归位立。侍者暂到巡半堂。侍者于圣僧龛后立。暂到向侍者立定。首座离位进圣僧前烧香。大展三拜。巡堂一匝。复位喝云。首座礼谢大众。对触礼三拜毕。知事入烧香展拜巡堂毕排立圣僧板头。喝云(知事礼谢大众)对触礼三拜毕不出堂。住持入堂烧香展拜巡堂归位(小师辈必当回避从后门出。侯讲礼毕复位吃茶)喝云(堂头和尚与大众人事)普触礼三拜。喝云(大众普同作礼)触礼三拜(旧规载。知事出堂后往持入堂。则不曾答得知事礼。盖礼无不答者。近希叟和尚一山和尚皆如此讲行。识者是之)知事退身出堂外。侍者暂到随后出。大众就坐。侍者归中问讯揖坐。进中炉上下间至外堂烧香。香合安元处。退身当中问讯。上下间外堂问讯了归中立。鸣钟二下。行茶遍瓶出复如前问讯中立。鸣钟一下收盏。鸣钟三下。出堂众散。住持次第巡寮。各寮严设坐椅香几。于门外候住持。从东廊第一寮巡。起至各寮香几前。寮主同众。插香云(此日礼当拜贺返沐降重)畣香云(适辱礼贺专此致谢)送住持数步。复侧立香几之右。合掌问讯待众行尽。就随其末次第巡过。各寮人随后接巡。至法堂上。住持于香几内中立。大众三人一引问讯而过。巡至本寮香几之侧。各各依次合掌立定。一一巡遍而散。四节并同。</p>
  <h2>四节秉拂</h2>
  <p>住持小参时白云(来晨斋退。烦都寺维那侍者。赍牌拂诣首座。各处拜请。来晚为众秉拂)次日斋退烧香。侍者即令客头行者携主杖牌拂人仆捧柈袱炉烛约都寺维那。同诣各头首寮。炷香触礼一拜。禀云(方丈和尚慈旨。令某等谨赍牌拂。专此拜请。今晚为众秉佛)一一请已。首座约同受请头首。带行者将牌拂主丈。随诣方丈禀辞。住持当力劝勉送出。首座转身就禀云(尊命既严不容辞却。敢借法座。伏望慈。悲。古来秉拂多别设座。今习为常。后昆无闻)次就烧香侍者处。借法鼓。秉拂人令茶头行者。请圣僧侍者禅客。烧香献茶毕云(今晚秉拂。辄烦侍者烧香禅客问话)复令行者僧堂前挂秉拂牌。方丈请秉拂人药石。免赴当送往。堂司行者排办法座左手敷罘罳。设住持位。昏钟鸣时。行者覆秉拂人。次覆住持鸣鼓一通众集。小参礼同。住持出径归位立定。都寺维那侍者同往秉拂人前问讯。秉拂人往住持前问讯。次知事前问讯。巡至班末。次至同班前问讯。亦巡至班末即举手与大众普同问讯。登座坐定。秉拂侍者同方丈侍者出座下问讯。两序西堂次第问讯。住持问讯秉拂人当起身仍就座云(侍者请堂头和尚趺坐)秉拂侍者至住持前问讯。转身登座烧香。提坐具问讯。叉手侧立。秉拂人索语问答了。提纲叙谢方丈及两序勤旧诸寮大众毕。举方丈小参公案。或拈或颂毕下座。住持前问讯复元位。以次秉拂人并如前礼。秉拂罢。方丈客头唱请汤果。如小参时。秉拂人即怀香。同诣方丈拜谢。就坐汤果。次日方丈请茶。如都寺办斋并请茶。半斋点心。别日上堂叙谢管待。或请立班西堂在第二夜秉拂。住持小参时小委曲劝请举扬。随意拈颂公案。递相激扬此道。近时叙谢循袭繁赘。使人厌听取诮识者。盖秉拂以法为施。苟徇时仪但总标名。或略提过足矣。</p>
  <h2>方丈四节特为首座大众茶</h2>
  <p>至日粥罢请客侍者写茶榜见后。备柈袱炉烛诣寮炷香。触礼请云(堂头和尚今晨斋退。就云堂点茶。特为伏望降重)以榜呈纳贴僧堂前上间。客头行者请以次头首诸寮。及请知事。光伴挂点茶牌。长板鸣。请客侍者入堂圣僧前烧香一炷。大展三拜。巡堂一匝。至中问讯而退。谓之巡堂请茶。堂前排特为照牌。首座与住持对面。上首知事与住持分手位。维那次之。以次知事与受特为人分手位。鸣鼓集众。烧香侍者行礼(并与库司特为汤礼同)首座至住持前谢茶。两展三礼。初展云。(兹者特蒙煎点。下情不胜感激之至)再展云(即日时令谨时恭惟。堂头和尚尊候起居多福)退触礼三拜住持每一展。则约止之。至触礼则答一拜。首座转身从圣僧后右出。住持略送复位。侍者烧光伴香。鸣钟收盏鸣鼓退座。亦同前。首座先往法堂。候住持拜谢。免则问讯。</p>
  <p>榜　堂头和尚今晨斋退就云堂点茶一中特为。</p>
  <p>首座大众聊旌某节之仪仍请。</p>
  <p>诸知事同垂　光降。</p>
  <p>式　今月　日侍司　某敬白。</p>
  <h2>库司四节特为首座大众茶</h2>
  <p>遇节之次日粥罢。库司具茶榜(与汤同)请茶报众挂牌。长板鸣入常请茶。与侍者同。斋退排照牌。设位鸣鼓集众。揖坐揖香揖茶巡堂问讯。住持前行礼致词。并同汤礼。</p>
  <h2>前堂四节特为后堂大众茶</h2>
  <p>遇节之第三日。首座具茶状见后诣后堂首座寮及诣方丈。请茶讲行礼仪。次第并与库司。特为茶同。但添设知事位次。</p>
  <p>前堂首座比丘某　右某启取今晨斋退就。</p>
  <p>茶　云堂点茶一中特为　后堂首座大众聊旌。</p>
  <p>某节之仪仍请　诸知事同垂　光伴。</p>
  <p>今月　日具位某状。</p>
  <p>状　可漏子　状请　后堂首座大众　具位。</p>
  <p>谨封。</p>
  <h2>旦望巡堂茶</h2>
  <p>住持上堂说法竟。白云(下座巡堂吃茶)大众至僧堂前依念诵图立。次第巡入堂内。暂到与侍者随众巡。至圣僧龛后。暂到向龛与侍者对面而立。大众巡遍立定鸣堂前钟七下。住持入堂烧香巡堂一匝归位。知事堂排列圣僧前问讯。转身住持前问讯。从首座板起巡堂一匝。暂到及侍者随知事后出。烧香侍者就居中问讯揖坐。俟众坐定。进前烧香及上下堂外堂。先下间。次上间香合安元处炉前逐一问讯揖香毕。归元位。鸣钟二下。行茶瓶出复如前问讯。揖茶而退。鸣钟一下收盏。鸣钟三下。住持出堂。首座大众次第而出。或迫他缘。或住持暂不赴众则粥罢。就座吃茶。侍者行礼同前。</p>
  <h2>方丈点行堂茶</h2>
  <p>节腊僧堂茶罢。侍者同客头至行堂点茶。客头预报参头挂点茶牌报众。烧汤出盏请典座光伴。方丈预送茶。侍者至库司。典座接入。参头堂主领众行者门迎。侍者居主位代住持也。典座右位侍者出中烧香一炷。复位以手揖众坐。吃茶毕典座送出。参头堂主门送。即诣方丈谢茶。</p>
  <h2>库司头首典行堂茶</h2>
  <p>库司候方丈点茶罢。知事诣行堂。点茶知事居主位。典座分手行礼与方丈侍者同。送出门喝云(参头大众诣库司谢茶)库司客头报云(知事传语免谢茶)头首候点僧堂茶(见两序章)罢。令堂司行者报参头挂牌报众。请典座光伴行礼(与库司同出门喝谢喝免亦同)</p>
  <h2>月分须知</h2>
  <p>正月　初一日有处。四孟月大众行道讽经祈保。次具门状。官员檀越诸山贺岁。十七日　百丈忌。</p>
  <p>二月　初一日僧堂内闭炉。或山寺高寒母拘。十五日　佛涅槃。</p>
  <p>三月　初一日堂司出草单。清明日祖堂诸祖塔诸檀越祠库司。预报洒扫严备供养。集众讽经。此月出榜禁约山林茶笋。</p>
  <p>四月　初一日(锁旦过。初四五间告香普说初八日)佛诞浴佛。库司预造黑饭。方丈请大众。夏前点心。十三日建楞严会。十五日结制(候天气僧堂内下暖帘上凉帘)</p>
  <p>五月　端午日早晨知事僧堂内烧香点菖蒲茶。住持上堂次第建青苗会。堂司预出诸寮看经诵经单。直岁点检诸处整漏。疏浚沟渠。方丈诣诸寮诸庵塔。各作一日点茶温存。僧堂内挂帐。</p>
  <p>六月　初一日隆暑首座免鸣坐禅板。入伏堂司提调晒荐。炭头或库司打炭团。</p>
  <p>七月　初旬堂司预出盂兰盆会诸寮看诵经单。预率众财。办斛食供养。十三日散楞严会。十五日解制。当晚设盂兰盆会。讽经施食。</p>
  <p>八月　初一日开旦过。知客预晒寮内荐席。此月修补本色衲子未遽起单。僧堂收帐。</p>
  <p>九月　初一日首座复鸣坐禅板。堂司提调糊僧堂窗。下凉帘上暖帘。重阳日早晨知事烧香点茱萸茶。住持上堂许方来相看。</p>
  <p>十月　初一日开炉方丈(大相看初五日)达磨忌。</p>
  <p>十一月　二十二日　帝师忌。冬至库司预办糍果。此月或进退职事。或在岁节。方丈请大众冬前点心。</p>
  <p>十二月　初八日　佛成道库司预造红糟。岁终结呈诸色簿书。</p>
  <p>节腊章(终)</p>
</body></html>