<!DOCTYPE html>
<html>
<head>
  <meta charset="utf-8"/>
  <meta name="author" content="德辉"/>
  <meta name="author" content="大䜣/其他"/>
  <meta name="library" content="龙藏"/>
  <meta name="catalog" content="龙藏/此土著述"/>
  <title>敕修百丈清规卷第二</title>
</head>
<body>
  <h1 class="head">敕修百丈清规卷第二</h1>
  <h2>报本章第三</h2>
  <p>性者。人之大本也。振天地而莫知其始。穷万世而莫知其终。佛与众生均有是性。悟之而登妙觉。迷之而流浪生死。从劫至劫六道异趣。业报展转无有穷已。所赖圣训洋洋堪作依怙。吾徒忝形服预法系。遵其行之为律。宣其言之为教。传其心之为禅。而循吾所谓大本者。以同夫佛之全体妙用。始可称佛子而续慧命也。其于讳日追悼。岂世礼哉。</p>
  <h2>佛降诞</h2>
  <p>先期堂司率众财送库司。营供养。请制疏佥疏(圣节礼同)至日库司严设花亭。中置佛降生像。于香汤盆内。安二小杓佛前。数陈供养毕。住持上堂祝香云(佛诞令辰。某寺住持遗教。远孙比丘某甲。虔爇宝香。供养本师释迦如来大和尚。上酬慈荫。所冀法界众生念念诸佛出现于世)次趺坐云(四月八日。恭遇本师释迦如来大和尚降诞令辰。率比丘众。严备香花灯烛茶果珍羞。以伸供养。住持遗教远孙比丘某甲。升于此座举唱宗乘。所集殊勋上酬慈荫。下与法界众生同伸希有之庆)次说法竟。白云(下座各具威仪诣大佛殿。浴佛讽经谨白)下座。领众同到殿上。向佛排立定。住持上香三拜。不收坐具。进前上汤进食请客侍者递上。烧香侍者捧置于几毕。复位三拜再上香。下嚫点茶。又三拜收坐具。维那揖班上香。大众展拜。住持跪炉。维那白佛云(一月在天影涵众水。一佛出世各坐一华。白毫舒而三界明。甘露洒而四生润)宣疏毕。举唱浴佛偈云(我今灌沐诸如来。净智庄严功德聚。五浊众生令离垢。同证如来净法身)行道浴佛将毕。举楞严咒。回向云(上来讽经功德。回向真如实际庄严无上佛果菩提。四恩等报三有齐资。法界有情同圆种智。十方三世一切佛云云)</p>
  <p>疏语　大海湛然独听　潮音之震荡。太虚廓尔。惟瞻　景纬之横陈。由　本大而迹彰。抑　时至而机应　俾群灵咸成正觉　从五浊示现降生　脱珍服著垢衣　委身以徇舍化城登宝所　携手同归　初度重临　大恩莫报　伏愿　扇真风于末世　揭慧日于中天。无佛无魔法法宣扬玉偈。非垢非净尘尘灌沐　金躯。</p>
  <h2>佛成道涅槃</h2>
  <p>先期堂司率众财送库司。营供养。请制疏佥疏(降诞礼同)住持上堂祝香云(佛成道日。某寺住持遗教远孙比丘某甲。奉为法界众生。虔爇宝香。供养本师释迦如来大和尚。上酬慈荫。次冀法界众生同成正觉)次趺坐云(腊月八日。恭遇本师释迦如来大和尚成道之辰。率比丘众。严备香花灯烛茶果珍羞。以伸供养。住持遗教远孙比丘某甲。升于此座举唱宗乘。所集殊勋上酬慈荫。普愿法界众生。发明自己智慧。入微尘刹转大法轮)次说法竟。白云(下座各具威仪。诣大佛殿讽经谨白)下座。领众殿上展拜跪炉。维那白佛云(正觉山前睹明星而悟道。大千界内揭慧日以流煇)宣疏毕。讽经回向。涅槃日。住持先于佛殿拈香祝圣讽经毕次第上堂。祝香云(佛涅槃日。某寺住持遗教远孙比丘某甲。虔爇宝香。供养本师释迦如来大和尚。上酬慈荫。下与法界众生同伸攀慕。所冀法身常住法轮再转。一切有情悟无生忍)次趺坐云(二月十五日。恭遇本师释迦如来大和尚入涅槃之辰。率比丘众。严备香花灯烛茶果珍馐。以伸供养。住持遗教远孙比丘某甲。升于此座举扬涅槃妙心。所集殊勋上酬慈荫。普愿法界众生同圆种智者)说法竟。白云(下座各具威仪。诣大佛殿讽经谨白)下座。领众殿上展拜跪炉。维那白佛云(净法界身本无出没。大慈愿力示有去来)宣疏毕。讽经回向并同前。</p>
  <p>疏语成道　无量劫来成佛。岂假进修。众生日用不知。示以先觉觉自觉他。而成　觉道。世出世间而称　世尊　阐一代之化仪　遵先佛之遗轨　坐菩提树。魔宫隐而无光　现优钵花法轮炽然常转。故始喻初日之先照。而末示拈花之正传　圆明真常则空有俱亡。圣凡梦幻　埏埴万化。则今古一瞬天地豪芒。顾末裔之何知。诵遗言而有惕。伏愿色空明暗咸宣　微妙法音。蠢动含灵共证　智慧德相　涅槃　各赴群机　法华之嘱累授记　力制后学　遗教之扶律谈常。矧　拈花得旨付法正传。而落叶归根。毕吾能事。囿放化者终于尽。顺世无常。寓诸幻而返诸真。是名寂灭。然神珠恒照于浊垢。而　宝月不避于污流　大定无方。常住恒河沙劫　圆机普应。示现千百亿身。顾世相之难忘。临讳日而增慕。伏愿　辟末流之邪见　回季运之浇漓　定慧兼修。长如　正法住世。天魔率化。皆为外护宗纲。</p>
  <p>佛生中印土。姓刹帝利氏瞿昙。梵语瞿昙。华言甘蔗。其始祖王仙为猎人射死血入地。生甘蔗二本。日炙开。一生男号甘蔗王。一生女。善贤妃生子。作转轮王。以日炙又名日种。传七百世。至净饭王。佛以累劫功行满足。从兜率天降神王宫摩耶夫人腹胎。于周昭王二十六年甲寅岁四月八日生。名萨婆悉达。七日母丧。赖姨母摩诃波阇波提乳养。至二十五岁。踰城往跋伽仙林中。取剑断发脱身宝衣。从猎师贸袈裟为比丘。复北渡恒河至伽阇山静坐。六年苦行。日食一麻一米以续精气。复自念若以羸身而取道者。彼外道则言自饥是涅槃因。乃浴于尼莲河受牧女乳糜。释提桓因以吉祥草敷坐跏趺于上。魔王领兵欲加迫害。百计不能少挠。作礼悔罪而去。二月八日明星出时。豁然大悟。得无上道成最正觉(世相传以腊月八日。或谓周正建子。或别有据)时年三十岁矣。于摩竭提国阿兰若菩提场中。演说华严。小机未入如聋如哑。于三七日观树思惟宁入涅槃。梵天帝释殷勤三请。乃诣鹿苑。以三乘教转大法轮。先为憍陈如等五人。说四谛十二因缘六度等教。历十二年时佛四十二岁。至方等会上淘汰弟子。渐已开泰。于是弹遍击小叹大褒圆。说维摩楞伽楞严般若大乘等经。又三十年。时佛七十二岁说法华经。以诸弟子皆可任重授记作佛。方畅本怀。又八年。为穆王五十三年壬申岁。时佛七十九岁。佛先往忉利天为母说法。优填王恋慕铸金为像。闻佛下降金像来迎佛。姨母摩诃波阇波提五百比丘尼。舍利弗目犍连七万阿罗汉等。不忍见佛涅槃。同时入灭。菩萨四众天人八部鸟兽诸王悉集。独受纯陀最后之供。为诸比丘说无常苦空。复言。无上正法悉已付嘱摩诃迦叶。当为汝等作大依止。犹如如来。又以阿难在娑罗林外。为魔所娆。乃敕文殊云。阿难吾弟。给事我来二十余年。闻法具足。如水注器。欲命受持是涅槃经。文殊奉旨召阿难归。佛言。有梵志须跋陀罗。年百二十。未舍憍慢。汝可告之。如来中夜当般涅槃。即与同至。闻佛说法得阿罗汉乃告大众。自我得道度憍陈如。最后度须跋陀罗。吾事究竟。二月十五日中夜复伸告诫。汝等比丘于我灭后。当尊波罗提木叉。是汝大师。如我住世无异也。于七宝床右胁而卧。寂然无声便般涅槃。阿那律升忉利天告摩耶夫人。自天而下。世尊起为说法开慰。复语阿难。当知为后世不孝众生故。从金棺出问讯于母。时迦叶与五百弟子。自耆阇崛山奔至悲哽作礼。复现双足千辐轮相。天人各持香薪。至茶毗所。化火自焚七日乃尽。众收舍利满八金坛。阿阇世王与八国王。及帝释诸天龙王共争舍利大臣优波吉谏止。宜共分之。即分为三。一诸天。一龙王。一分八王。而阇王得八万四千数。以紫金函盛于五恒河中。作塔藏之。</p>
  <h2>帝师涅槃</h2>
  <p>至日法座上敬安牌位。如法铺设。严备香花灯烛茶果珍羞供养。维那请制疏佥疏(佛涅槃同)隔宿命堂司行者。报众挂讽经牌。正日鸣钟集众。向座雁立。候住持至。上香上汤上食下嚫。上茶礼拜毕。拈香有法语。维那揖班上香。大众普同礼拜。住持跪炉宣疏举咒。回向云(上来讽经功德。奉为皇天之下一人之上开教宣文辅治大圣至德普觉真智佑国如意大宝法王西天佛子大元帝师上酬慈荫十方三世一切诸佛云云)</p>
  <p>疏语　天启　有元。笃生　辅治之　大圣。　道尊无上。实为　宣文之　法王。密赞　化基阴翊　王度。吐辞为经。举足为法。位居　千佛之中。博厚配地。高明配天。尊极　一人之上。维兹　圣忌。益仰　恩光。伏愿　重驾愿轮。赞四海同文之治化。眷言像季　振千古正法之宗纲。</p>
  <p>帝师拔合斯八。法号惠幢贤吉祥。土波国人也。己亥岁四月十三日降生。父曰唆南绀藏。初土波有国师禅恒罗吉达。得正知见具大威神。累叶相传道行殊胜。其国王世师尊之。凡十七代而至萨斯加哇。即师之伯父也。师天资素高。复礼伯父为师。秘密伽陀微妙章句一二千言。过目成诵七岁演法辩博纵横。年十有五。岁在癸丑。</p>
  <p>世祖皇帝龙德渊潜。师灼知真命有归。驰骑径诣王府。</p>
  <p>上与中闱东宫。皆秉受戒法。特加尊礼。阅六载。庚申。世祖聿登大宝。建元中统遂尊为国师。授以玉印。任中原法主。统领天下释教。始令僧俗分司。四年辞帝西归。未期月趣召来还。至元七年庚午。有旨制大元国字。师独运摹画。不日而成。深惬圣意。即诏颁行。朝省郡县悉皆遵用。迄为一代典章。升号帝师大宝法王。更赐玉印。旋又西归。十一年上复专使召至。寻又力辞还山。上坚留之不可。十七年十一月二十二日入灭。上闻不胜震悼追怀。连建大窣堵波于京师。宝藏真身舍利。轮奂金碧古今无俦(见翰林学士王磐等奉　敕所撰碑)后升号皇天之下一人之上。开教宣文辅治大圣至德普觉真智佑国如意大宝法王西天佛子大元帝师。</p>
  <p>报本章终。</p>
  <h2>尊祖章第四</h2>
  <p>人各祀其祖重其形生之始也。形生始于爱。然形有时而化。爱有时而尽。惟性之灵然不昧者不恃生而存。不偕亡而亡。故佛教人必明性。而后之学者复胶于文言。不得其指归。犹医之善方书而废药石。何益哉。及吾祖达磨至。示以直指之道。而人始廓然。见夫自性之妙不求文字不资语默。而得于謦欬声色之外。则吾徒之传祖道嗣祖位者。如火之薪水之器。无古今之间毫发之异。不犹重于形生之始乎。后百丈大智禅师又作清规。以居吾徒。而禅林于是乎始。海会端公谓宜祀达磨于中百丈陪于右。而各寺之开山祖配焉。见于祖堂纲纪序云。</p>
  <h2>达磨忌</h2>
  <p>先期堂司率众财营供养。请制疏佥疏(佛涅槃同)隔宿如法铺设法堂。座上挂真。中间严设祭筵炉瓶香凡。上间设禅椅拂子椸架法衣(设床榻者非也)下间设椅子经案炉瓶香烛经卷。堂司行者报众。挂讽经牌。当晚讽经并覆来日半斋各具威仪。散忌讽经。参前鸣僧堂钟。集众候住持至。鸣鼓献特为汤。住持上香三拜。不收坐具。上汤退身三拜再进。前问讯揖汤。复位二拜收坐具。鸣鼓三下。行者鸣手磬。维那出班。念诵云(切以。宗传直指。忝借润于余波。道大难名。愧联辉于末裔。仰凭大众念清净法身毗卢遮那佛十号云云)回向云(上来念诵功德。奉为初祖菩提达磨圆觉大师大和尚。上酬慈荫。十方三世一切云)毕鸣僧堂钟三下众散或请就坐药石。昏钟鸣。再鸣僧堂钟集众。住持上香。维那举楞严咒毕。回向云(净法界身本无出没。大悲愿力示有去来。仰冀慈悲俯垂昭鉴。今月初五日伏。值初祖菩提达磨圆觉大师大和尚示寂之辰。率比丘众营备香馔。以伸供养。讽诵大佛顶万行首楞严神咒。所集殊勋上酬慈荫。伏愿。群机有赖。播扬少室之家风。妙智无穷。成就大乘之根器。十方三世一切云云)次参头领众行者排列。喝参礼拜讽经。人仆排列参拜。次日早住持上香礼拜。上汤上粥座下侧坐陪食。粥罢住持上香上茶。维那举大悲咒毕。回向(上来讽经功德。奉为初祖菩提达磨圆觉大师大和尚。上酬慈荫。十方三世云云)半斋鸣僧堂钟集众。向祖排立。住持上香三拜。不收坐具。进炉前。上汤上食请客侍者供递。俟烧香侍者就祖位侧捧置几上。退就位三拜。仍进前烧香下嚫毕。三拜收坐具。鸣鼓讲特为茶(如汤礼)毕住持拈香有法语。行者鸣钹。维那出班。揖住持上香。侍者捧香合。次东堂西堂两序出班上香。大众同展三拜。维那白云(净法界身本无出没。大悲愿力示有去来)宣疏住持跪炉。次举楞严咒毕。回向(上来讽经功德。奉为初祖菩提达磨圆觉大师大和尚。上酬慈荫。十方三世云云)次行者讽经。</p>
  <p>疏语　大哉正传　绍觉皇之宗裔。廓然无圣　破义学之膏肓。百川到海迥绝异流　杲日丽天罄无侧影　指人心而成佛成佛同心　契妙道以忘言。忘言见道。有　大功于世教。宜　广振于宗风　现浊世优昙华。实为鼻祖　取神州大乘器。尽入彀中。适逢　瘗履之辰。爰效采蘩之荐。伏愿　信衣表　佛祖之重　力任千钧　一花开　天地之春。芳联万世。</p>
  <p>祖师南天竺国香至王第三子也。姓刹帝利。本名菩提多罗。后遇二十七祖般若多罗尊者。知师密迹。因试令与二兄辩所施宝珠。发明心要。既而尊者谓曰。汝于诸法已得通量。夫达磨者通大之义也。宜名达磨。因改名菩提达磨。师乃告尊者曰。我既得法。当往何国而作佛事。愿垂开示。尊者曰。汝虽得法未可远游。且止南天。待吾灭后六十七载。当往震旦设大法药直接上根。慎勿速行衰于日下。梁普通八年丁未岁九月二十一日至南海。广州刺史萧昂表闻武帝。帝遣使诏迎。十月一日至金陵与帝语。不契。是月十九日渡江北。十一月二十三日届于洛阳。当魏孝明太和十年也。万止于嵩山少林寺。面壁而坐。终日默然。人莫之测。谓之壁观婆罗门。至太和十九年丙辰岁十月五日端居而逝。其年十二月二十八日葬熊耳山。起塔于定林寺。唐谥圆觉大师。塔曰空观。</p>
  <h2>百丈忌</h2>
  <p>先期堂司率众财营供养。至日隔宿如法铺设法堂。座上挂真。严设中间祭筵上下间几案供具。当晚讽经正日散忌特为茶汤拈香宣疏。出班上香大众展拜(并同达磨忌礼)但无念诵。初夜回向云(净法界身本无出没。大悲愿力示有去来。仰冀慈悲俯垂昭鉴。正月十七日。伏值百丈大智觉照弘宗妙行禅师大和尚示寂之辰。率比丘众营备香羞。以伸供养。讽诵大佛顶万行首楞严神咒。所集殊勋上酬慈荫。伏愿昙花再现。重开觉花之春。惠日长明。永烛昏衢之夜。十方三世一切云云)</p>
  <p>疏语　一言为　天下法　中矩中规　万世知　师道尊　有纲有纪。以儗丛林礼乐之盛。见　法筵龙象之多　华梵同文　富拟名渠天禄　经律相济　严如金科玉条　有布武堂上之仪。非绵蕞野外之礼　即此用离此用　语脱重玄　出于机入于机　理穷众妙。宜配　禅祖以陪祀。盍遵　讳日而营斋。伏愿　帝释精进胜幢　制诸魔外　济北阴凉大树　荫满阎浮。</p>
  <p>师福州长乐人王氏子。丱岁离尘。三学该练。属马祖阐化江西法席之盛。若大珠南泉归宗号法龙象。而师为上首。暨祖示寂泐潭。师继之。以众委凑无所容。欲辞去。道过新吴憩止车轮峰下。有甘贞游畅。愿施地延居。已而众复至。遂建寺为大拓提焉。元和九年正月十七日师归寂。彬林不爇而燎。灵溪方春而涸。四众悲惨葬于大雄峰。先是有异人司马头陀者。为择葬地曰。傍连三峰未穷其妙。法王居之天下师表。而世以为信然云。唐长庆元年敕谥大智禅师。塔曰大宝胜轮。</p>
  <p>宋大观元年加谥觉照。塔曰慧聚。</p>
  <p>大元元统三年加谥弘宗妙行禅师。</p>
  <h2>开山历代祖忌</h2>
  <p>开山忌及道行崇重。功被山门者。隔宿铺设法堂上。礼仪(百文)或无疏。库司备供养。若历代忌不具疏。不献特为茶汤。届期堂司预报库司。备供养。请牌位。就法座西首铺设。粥罢集众。住持两序一行排立。维那出揖班上香毕归位。同展三拜。侍者班尾拜(至大规云有处就祖堂下食一位讽经非礼也)举大悲咒。回向云(宝明空海。湛死生漩[竺-二+波]之波。大寂定门。融今古去来之相。仰冀贞慈俯垂昭鉴。山门今月某日。伏值前生当山第几代某号某禅师示寂之辰。营备珍羞以伸供养。比丘众讽诵大悲神咒。所集殊勋增崇品位。伏愿。慧日重辉。耀祖室光明之种。灵根再檗。回少林花木之春。云云)或乡人。或江湖举咒。回向云(上来讽经功德。奉为某号大和尚增崇品位。十方三世云云)或有俵嚫。则举楞严咒。回向同前。</p>
  <h2>嗣法师忌</h2>
  <p>先德唯激扬宗乘发明自己。开示后学知有授受。以报恩也。如巴陵三转语为云门作忌。先辈深有意焉。然尊师重道。礼不可废。先期住持出己财送库司。办祭设供。隔宿就法堂如法排办。堂司行者报众。挂讽经牌。当晚讽楞严咒。乡人法眷举大悲咒。次行者讽经回向并同。次早住持上粥粥罢。大众讽大悲咒。乡人法眷举咒。半斋散忌讽经住持上食。讲特为茶拈香(达磨忌同)两序上香大众同拜(盖上座下皆曰参学故也)斋时住持入堂烧香展拜归位。衣钵侍者行嚫(有就法堂讽经时俵嚫非礼也)斋毕就座点茶烧香侍者行礼。若讲特为伴真汤(斋罢方丈客头请西堂两序。晚间对真相伴吃汤。排照牌位列座右。住持揖就座。烧香上汤。并下相伴人汤。退身烧香展拜。起身问讯谢相伴。鸣鼓三下退座。如有三五人西堂。则分作两座。第一座西堂吃汤。住持行礼。第二座两序吃汤。侍者行礼或无西堂则已之讽经罢备汤果。预请两序勤旧。如有法眷尊长同门兄弟。皆当请之。小师师孙不可同席。坐定住持起上香上汤毕。侍者烧香行汤果)尊祖章终。</p>
  <h2>住持章第五</h2>
  <p>佛教入中国四百年而达磨至。又八传而至百丈。唯以道相授受。或岩居穴处。或寄律寺。未有住持之名。百丈以禅宗寖盛。上而君相王公。下而儒老百氏。皆向风问道。有徒实蕃。非崇其位则师法不严。始奉其师为住持。而尊之曰长老。如天竺之称舍利弗须菩提。以齿德俱尊也。作广堂以居其众。设两序以分其职。而制度粲然矣。至于作务。犹与众均其劳。常曰。一日不作一日不食。乌有庾廪之富舆仆之安哉。故始由众所推。既而命之官。而犹辞聘不赴者。后则贵鬻豪夺。视若奇货。然苟非其人。一寺废荡。又遗党于后。至数十年蔓不可图。而往往传其冥报之惨。有不忍闻者。可不戒且惧乎。</p>
  <h2>住持日用</h2>
  <h2>上堂</h2>
  <p>凡旦望侍者隔宿禀住持。云来晨祝　圣上堂次早再禀。分付客头行者。挂上堂牌报众。粥罢不鸣下堂钟三下。俟铺法座毕。堂司行者覆首座。鸣众寮前板。大众坐堂方丈行者覆住持。次覆侍者鸣鼓。两序领僧行。至座前问讯。分班对立侍者请住持出。登座拈香祝寿(详具祝厘章)趺坐开发学者。激扬此道。若有客并叙序谢。多则具目子。恐有遗忘。侍者提起。或有诸山住持名德西堂。座右设位。官客对座设位(知礼尊法则不坐也)五参上堂。两序至座下径归班立。住持登座不拈香(余如前式)若尊宿相访。特为上堂或引座举扬。施主请升座不拘时也。</p>
  <p>古之学者盖为决疑。故有问答。初不滞于语言。近日号名禅客。多昧因果。增长恶习以为戏剧。哗然喧笑。甚失观瞻。况举扬宗乘。端祝　圣寿。若有官客及名德相过。少致叙陈。而今时衲子例责过褒叙谢。殊乖法式。如说山门事务。则方丈会茶议论。毋谈杂事使众厌听。</p>
  <h2>晚参</h2>
  <p>凡集众开示皆谓之参。古人匡徒使之朝夕咨扣。无时而不激扬此道。故每晚必参则在晡时。至今丛林坐参犹旦望五参升座。将听法时大众坐堂也(详具祝厘章)若住持至晚不参。则堂司行者禀命住持覆首座。鸣僧堂钟三下。谓放参钟也。如住持入院。或官员檀越入山。或受人特请。或谓亡者开示。或四节腊则移于昏钟鸣。而谓之小参。可以叙世礼。曰家教者是也。然亦不鸣放参钟。谓犹有参也。</p>
  <h2>小参</h2>
  <p>小参初无定所。看众多少。或就寝堂。或就法堂。至日午后。侍者覆住持云(今晚小参)令客头行者报众。挂小参牌。当晚不鸣放参钟。昏钟鸣时行者覆住持。鸣鼓一通。众集两序归位。住持登座(与五参上堂同)提纲叙谢委曲详尽。然后举古。结座如四节。说请头首。秉拂及讲免礼仪。详略使众通知。下座客头行者喝请云。(方丈和尚请西堂两班单寮耆旧蒙堂侍者禅客。即今就寝堂献汤)库司预备汤果送上方丈。</p>
  <p>昔汾阳昭禅师住汾州太子院。以并汾地苦寒。故罢夜参。有异比丘振锡而至。谓师曰。会中有大士六人。奈何不说法。言讫升空而去。师密记以偈曰。胡僧金锡光。为法到汾阳。六人成大器。劝请为敷扬。时楚圆守芝号上首。楚圆即慈明也。后住石霜。饭罢常山行。时杨岐会公为监寺。阚其出挝鼓集众。慈明遽还怒数曰。暮而升座何从得此规绳。会徐对曰。汾州晚参何为非规绳乎。慈明颔之。</p>
  <h2>告香</h2>
  <p>每夏前。告香新归堂者推参头一人。维那和会定同众诣侍司。禀云。新挂搭兄弟欲求和尚告香普说。敢烦侍者。咨禀。答云(容为后覆却当相报)如住持允从。即报堂司出告香图(式见后)量众多少。列作几行。分东西两边面向法座而立。依戒排列。预集众习仪。堂司行者率众钱。买香大小三片及纸。作图之费。付参头收。至日侍者令客头于寝堂或法堂。铺设罘罳椅子。须用香几三只烛台三对。当椅前　字间列。外设小拜席。堂司行者预逐一报众。挂告香牌。侍者预出小榜。贴法堂柱上云(奉堂头和尚慈旨。名德西堂首座并免告香。侍司某谨白)至日粥罢。诸寮各鸣板三下。众集依图位立各备小香合坐具。参头同维那侍者。入请住持出。参头归位。同众问讯进前云(请和尚趺坐)住持就座。副参递大香一片。与参头同众问讯插香。各大展三拜。收坐具复同问讯。参头进椅侧。问讯禀云(某等为生死事大无常迅速。伏望和尚慈悲开示因缘)住持举话三则。随下语。归位问讯。插香一片复同众就位。叉手而立。东西各三人出班。东第一第二人过东炉前。第三人中炉前。西第一第二人过西炉前。第三人过中炉前前。两两炷香问讯。然后东三人过东。西三人过西。以次如前而进徐步行各巡接班尾。三三叉手出班合掌归位。俟各炷香毕次第趱至元位。同众三拜不收坐具。参头进云(某等蒙和尚慈悲开允。下情不胜感激之至)复位同众三拜进云(即日时令谨时共惟。堂头和尚尊候起居万福)复位同众三拜收坐具。行者鸣鼓五下。两序转身序立座前。参头立西序下。其告香人东西转身依位对立。勤旧蒙堂已告香者立于后。普说竟。仍齐向法座立。参头插香同众三拜。免则触礼进云(某等宿生庆幸。获蒙和尚慈悲开示。下情不胜感激之至)普同问讯而退。参头领众法堂下间。谢维那侍者触礼一拜。次大众谢参头。触礼一拜。</p>
  <p></p>
  <p>请客侍者预依戒次。具茶状。备卓袱笔砚。告香罢。列法堂下间请茶各佥名。请首座光伴。斋退鸣鼓众归位立。两侍者行礼(与常特为茶同)当晚方丈请参头维那侍者药石。首座光伴。次早请参头茶。半斋请参头维那侍者点心。若大众均预告香。则首座为参头。其特为茶请西堂光伴。住持入院后人事定。库司备香。首座领众。恳请为众告香。然后开堂(古法未预告香不许入室)</p>
  <h2>普说</h2>
  <p>有大众告香而请者。就据所设位坐。有檀越特请者。有住持为众开示者。则登法座。凡普说时侍者令客头行者。挂普说牌报众。铺设寝堂。或法堂。粥罢行者覆住持。缓击鼓五下。侍者出候众集。请住持出。据坐普说。与小参礼同。</p>
  <h2>入室</h2>
  <p>入室者。乃师家勘办学子。策其未至。捣其虚亢攻其偏重。如烹金炉铅汞不存。玉人治玉碔砆尽废。不拘昏晓不择处所。无时而行之。故昔时衲子小香合常随身。但闻三下鼓鸣。即趋入室(今时以三八入室者。备故事也)遇开室时粥前侍者令客头行者。僧堂前诸寮挂入室牌。寝堂设达磨像。前列香烛拜席。敷设室内秉烛装香。拜席设左侧。粥罢下堂客头即缓击鼓三下。住持至达磨前炷香。同侍者三拜入据室坐。侍者问讯班左立。行者问讯班右立。头首领众。达磨前各炷香三拜。联接而至室前。后至者依次炷香展拜接排而立次第相趱不许搀先乱序。侍者烧香问讯。出外揖首座入。入先左足。仍以左手上香。进前问讯至禅椅右侧。立听举话。或下语。或不下语。随意过禅椅左。问讯退步。触礼一拜举左足。出揖次人入。一出一入相向问讯联接不绝。若首座是大方西堂。或名德入烧香。住持当下座揖让送出。遇升堂白众特免(此亦近代循袭之仪。若古德当机。佛祖不让。宁讲世礼。顾师家何如耳)只后堂领众。暂到皆当入室。侍者居众后入室毕炷香。大展三拜。行者插香三拜。住持复出达磨前炷香。大展三拜而退。</p>
  <h2>念诵</h2>
  <p>古规初三。十三。二十三。初八。十八。二十八。今止行初八。十八。二十八。堂司依戒次写图(式见后)至日僧堂前洒扫。午后堂司行者报众。挂念诵牌。至参前。检点僧堂及诸殿堂香烛完备。覆住持两序。先鸣方丈板照堂板。次巡廊鸣板住持出。缓鸣大板三下。众集依图立定。暂到于侍者下肩立。侍者随住持。到祖堂土地堂。大殿烧香礼拜。鸣大钟。两序预集堂外。大板鸣方归图位。住持入堂供头鸣堂前钟。七下。圣僧前烧香。侍者捧香合。书状侍者径归位。请客侍者即往西序问讯。请汤巡过。次请东序就归位。住持出堂外中立。烧香侍者随出归位。维那先离位至门首向住持立。合掌念诵。上八中八云(皇风永扇帝道遐昌。佛日增辉法轮常转。伽蓝土地护法护人。十方檀那增福增慧。为如上缘。念清净法身毗卢遮那佛。云云)大众默念。每一号堂前轻应。钟一声。念毕叠一声。下八云(白大众。如来大师入般涅槃。至今大元重纪至元元年。已得二千二百八十四载。是日已过命亦随减。如少水鱼斯有何乐。众等当勤精进如救头然。但念无常慎勿放逸。伽蓝土地护法护人。十方檀那增福增慧。为如上缘。念清净法身十号云云)毕归位。住持入堂。前堂首座入次。名德西堂插入。归圣僧板头立。头首领众。三人一引。圣僧前问讯。转身住持前问讯。合掌巡堂。顺左肩转依图位立。暂到侍者随众入。只巡半堂至圣僧后。侍者向后门立。暂到向侍者立。次知事入堂圣僧前问讯。转身住持前问讯。合掌巡堂出。暂到接侍者后随出。堂司行者往首座前覆云(放参)从圣僧后转出堂。供头鸣堂。前钟三下。众普同和南。各出全单而散(住持出两序。随出至堂前谢汤。住持止之下八赴汤。寝堂鸣板侍者烧香。行礼如常式。汤罢药石。古法三八皆有汤。上八中八则免药石。其日不坐参至晚坐禅如常式)</p>
  <p></p>
  <h2>巡寮</h2>
  <p>古规住持巡寮。僧堂前挂巡寮牌报众。各寮设位备香茶汤。伺候住持至。鸣板集众。于门外排立问讯。随住持入寮。寮主烧香同众问讯而坐。住持询问老病。点检寮舍缺之。叙话而起。众当展坐具谢临访。免则问讯相送。或旦望巡行(则不挂牌)今惟以四节报礼为巡寮。余日不讲。能复古者当行之。</p>
  <p>僧祇云。世尊以五事故。五日一按行僧房。一恐弟子著有为事。二恐著俗论。三恐著睡眠。四为看病僧。五令年少比丘观佛威仪生欢喜故。</p>
  <h2>肃众</h2>
  <p>大藏经内载。宋翰林学士杨亿推原百丈立规之意。略曰。有或假号窃邢混于清众。别致喧挠之事。即当维那捡举。抽下本位挂搭。摈令出院者。贵安清众也。或彼有所犯。即以拄杖杖之。集众烧衣钵道具。遣逐偏门而出者。示耻辱也。详此一条制有四益。一不污清众。生恭敬故。二不毁僧形。循佛制故。三不扰公门。省狱讼故。四不泄于外。护宗纲故。然百丈创规。折衷佛律五篇七聚。弘范三界。梵檀摈治自恣举过。以肃其众。国朝累圣戒饬僧徒。严遵佛制。除刑名重罪。例属有司外。若僧人自相干犯。当以清规律之。若斗诤犯分。若污行纵逸。若侵渔常住。若私窃钱物。宜从家训。母扬外丑。盖悉称释氏。准俗同亲。恪守祖规随事惩戒。重则集众棰摈。轻则罚钱罚香罚油。而榜示之。如关系钱物则责状追陪。惟平惟允使自悔艾。古规绳颂云(盗财并斗诤。酒色污僧伦。速遣离清众。容留即败群)又云(犯重焚衣钵。应当集众人。山藤聊示耻。驱摈出偏门)大惠禅师住育王时。榜示堂司。僧争无明决非好僧。有理无理并皆出院。或议有理而亦摈。疑若未当。盖僧当忍辱。若执有理而争者。即是无明故。同摈之息诤于未萌也。</p>
  <h2>训童行</h2>
  <p>凡旦望五参上堂罢。参头行者令喝食行者报各局务。行堂前挂牌报众。昏钟鸣。行堂前鸣板三下。集众行者。先佛殿。次祖堂。僧堂。前前堂寮(喝参)方上寝堂排立。参头入方丈请住持出就坐。参头进前。插香退身归位。缓声喝云(参)众低声同云(不审)齐礼三拜。屏息拱听规诲毕。又三拜。参头喝云(珍重)众齐低声和。问讯而退。如住持他缘则喝食行者喝云(奉方丈慈旨晚参)众云(不审)次长声喝云(放参)众云(珍重)齐问讯退。</p>
  <h2>为行者普说</h2>
  <p>参头预诣侍司插香礼拜。禀侍者。咨覆住持。如允所请。参头即鸣行堂前板集众。排立寝堂。参头随侍者。入请住持出据坐。参头同众问讯进前。插香退身归位。缓声喝云(不审)众低声和毕。同礼九拜。参头进云。(某等久思和尚示许。伏望慈悲开示因缘)转身问讯而退。次日行堂挂普说牌报众。设座香几烛台。参头报众请两序立班。副参领众门迎两序入堂。参头堂主诣侍司同请住持。下行堂。众迎入据坐。侍者问讯侧立。两序问讯毕。侍者烧香请法。参头领众雁立插香喝参三拜。退分东西序后雁立。拱听开示毕。参头领众如前排立三拜。即出门外右立。揖送住持两序。然后随至寝堂。插大香一片。九拜而退。次诣侍司。插香三拜。参头副参同住两序前。一一拜谢。</p>
  <h2>受法衣</h2>
  <p>专使送法衣至。先相看知客通意。同上侍司烦通覆方丈。或即相接或在来早。侍者预令。客头报请两序至。专使插香如常礼相看。谢茶毕。再插香两展三礼。免则触礼。词云(某人和尚法衣表信专此奉上)以柈袱托呈法衣信物。然后入座。两序光伴。茶罢献汤。汤罢两序同送安下。侍者引巡寮。别日上堂法座左边设住持位专使大展三拜。捧衣递上。住持接衣有法语。披衣升座或嗣法师已迁化。法堂右间设灵几。下座致祭讽经。如遗书至之礼。见后。</p>
  <h2>迎侍尊宿</h2>
  <p>尊宿相访。须预挂接尊宿牌。鸣钟集众门迎。彼若尚简则潜入寺。住持必于寝堂具香烛相接。仍令鸣僧堂钟。客头报首座。领众插香问讯毕众退。两序勤旧就陪坐。烧香吃茶罢。侍者方插香礼拜。带行侍者行者人仆轿从参拜。方丈执局及参头领众行者人仆轿番。以次参拜。侍者复烧香点汤汤罢。两序勤旧同送客位。客头令备轿。住持同引巡寮报礼。侍者随侍。若以下诸山则侍者引巡寮。请客侍者具状。诣客位。插香拜请特为汤。禀云(方丈拜请和尚。今晚就寝堂。特为献汤。伏望慈悲降重)禀讫呈状(式见后)毕客头覆云(请和尚汤罢就座药石)寝堂钉挂帐幕。排照牌。设特为光伴位。鸣鼓行礼。揖坐揖香。劝汤汤罢。药石并同常特为礼。客头诣客位请云(方丈请和尚今晚汤果)仍请两序光伴。侍者覆。来早上堂致谢。次早请汤。侍者烧香行者问讯。仆从声喏。住持相陪吃粥。粥罢请茶。侍者再禀上堂。座右设位。半斋点心。如大尊宿则首座众头首禀住持。劝请为众开示法要。住持先到客位陈意若允首座具状。两序大众同诣客位。插香拜请。次请住持引座报众挂牌。法座前左右排立。至时鸣鼓。住持同下法堂位前立。住持先引座。与常上堂同。下座两序诣尊宿前问讯。尊宿往住持前问讯。归中普问讯登座。侍者两序出班问讯。住持问讯说法毕下座。住持前问讯。普与大众问讯。住持两序大众随诣客位。插香拜谢。请客侍者具状。请特为管待。山门置食备嚫。方丈备贴嚫。行礼与常特为同。若诸山平交斟酌中礼可也。若法眷尊长至。先讲诸山相见礼。送客位请居中座。住持插香礼拜。讲法眷礼。方丈内坐当让中位。迎送如前礼。献汤躬行礼。客力辞。侍者行礼。若嗣法办事法劮相访。当躬至方丈。住持即今鸣僧堂钟。集众人事。先请住持中坐。行弟子法眷礼。次讲诸山礼。接送同前。但特为汤管待不具状。请客侍者炷香陈请。又看年腊高低。临时通变(请汤请管侍。请升座。各有状式。见后)</p>
  <p>当寺住持比丘某　右某辄以今晚就寝堂点汤特为。伏望　尊慈特垂　降重。谨状。</p>
  <p>年　月　日具位状。</p>
  <p>当寺住持比丘某　右某辄以来日就寝堂聊备水饭。伏望　尊慈特垂　降重。谨状。</p>
  <p>年　月　日具位状。</p>
  <p>当寺首座比丘某　右某辄以来日拜请　举扬宗旨开示后学。伏望　尊慈俯垂　开允。谨状。</p>
  <p>年　月　日具位状。</p>
  <p>可漏子　状请　某处堂头和尚禅师　具位　谨封。</p>
  <h2>施主请升座斋僧</h2>
  <p>施主到门。知容接见引上方丈。献茶汤。送安下处。若官贵大施主。当鸣钟集众门迎。送安下处定。施主却请知事商议。同上方丈。炷香拜请升座。至日铺设法座。座前设施主位。挂上堂牌。报众鸣鼓集众。知客同施主。上方丈请住持。须备手炉灯幡铙钹如仪。迎至座前登座趺座。施主座前设拜。知客揖引入位听法(但受礼坐则慢法也)下座拜谢。若斋僧须与知事议定斋料用费。维那具僧行数目。嚫资随数均俵。僧堂内设施主位。与住持分手斋毕。知事陪施主。僧堂前少立。待首座领众出堂致谢。次住持知事到客位谢。或有寄钱斋僧。住持责付知事。须当尽数营办供嚫。慎勿互用。当思因果历然。</p>
  <p>人天宝鉴云。湖南云盖山智禅师夜坐丈室。忽闻焦灼气枷锁声。即而视之。乃有荷火枷者。火犹起灭不停。枷尾倚于门阃。智惊问曰。汝为谁苦至斯极耶。荷枷者对曰。前住当山守颙也。不合互将檀越供僧物造僧堂。故受此苦。智曰。作何方便可免。颙曰。望为估直僧堂填设僧供。可免尔。智以己赀如其言为偿之。一夕梦颙谢曰。赖师力获免地狱苦。生人天中。三生后复得为僧。今门阃烧痕犹存。然颙公以供僧物作僧堂。皆僧受用。尚受互用之报。若此今丛林拨无因果。非唯互用。甚至窃常住为己有者。宜何如哉。</p>
  <h2>受嗣法人煎点</h2>
  <p>若法嗣到寺煎点。令带行知事。到库司会计。营办合用钱物送纳。隔宿先到侍司咨禀通覆。诣方丈插香展拜。免则触礼请云(来晨就云堂聊具菲供。伏望慈悲特垂降重)令客头请两序单寮诸寮。挂煎点牌。至日僧堂住持位严设敷陈。及卓袱衬币之具。火板鸣。大众赴堂。煎点人随住持入堂揖坐。转身圣僧前烧香叉手。往住持前问讯。转圣僧后出。住持引手揖煎点人坐。位居知客板头。行者喝云(请大众下钵)行食遍。煎点人起烧香下嚫问讯住持。及行众嚫。厨司方鸣斋板就行饭。饭讫众收钵。退住持卓。煎点人烧香往住持前问讯。从圣僧后出炉前问讯。鸣钟行茶遍。往住持前劝茶。复从圣僧后出。进住持前。展坐具云(此日薄礼屑渎特辱附重。下情不胜感激之至)二展寒温触礼三拜。送住持出。煎点人复归堂烧香上下间问讯。以谢光伴。复中问讯鸣钟收盏。次诣方丈谢降重。住持随到客位致谢。若诸山煎点候斋办。请住持同赴堂。揖住持坐。住持当免行礼。揖煎点人归位。持行食遍。起烧香往住持前。问讯下嚫。俵众人嚫。烧火伴香。归位伴食。茶礼讲否随宜斟酌。</p>
  <h2>嗣法师遗书至</h2>
  <p>专使持书到寺(礼仪详见下遗书篇)方丈开书。两序先慰住持。法堂中间设祭。座前拈香有法语。举哀三拜。上汤复三拜。进食下嚫鸣鼓。讲特为礼。三拜上茶鸣鼓三下。退座收坐具。维那举楞严咒回向(与嗣法师忌同)两序四寮江湖乡人法眷小师办事。皆有祭。住持居灵几之左(如有诸山及座下西堂法眷与师为行辈者。上祭则住持同专使答拜。以下则不答拜)祭毕讽大悲咒。回向云(上来讽经功德。奉为某寺某号大和尚增崇品位。十方三世一切佛。云云)首座领众。慰住持云(法门不幸。令师和尚迁化。后学失依不胜悲悼。尚冀堪忍力行此道)</p>
</body></html>