<!DOCTYPE html>
<html>
<head>
  <meta charset="utf-8"/>
  <meta name="author" content="菩提流志/元魏"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>入楞伽经卷第六</title>
</head>
<body>
  <h1 class="head">入楞伽经卷第六</h1>
  <h2>卢迦耶陀品第五</h2>
  <p>尔时，圣者大慧菩萨，复白佛言：“世尊，如来应正遍知一时说言：‘卢迦耶陀种种辩说，若有亲近供养彼人，摄受欲食，不摄法食！’世尊，何故说言卢迦耶陀种种辩说，亲近供养，摄受欲食，不摄法食？”</p>
  <p>佛告大慧：“卢迦耶陀种种辩才、巧妙辞句，迷惑世间，不依如法说，不依如义说，但随世间愚痴凡夫情所乐故说世俗事，但有巧辞言章美妙，失于正义。大慧，是名卢迦耶陀种种辩才乐说之过。大慧，卢迦耶陀如是辩才，但摄世间愚痴凡夫，非入如实法相说法，自不觉知一切法故；堕于二边邪见聚中，自失正道亦令他失，是故不能离于诸趣；以不能见唯是自心，分别执著外法有相，是故不离虚妄分别。大慧，是故我说卢迦耶陀，虽有种种巧妙辩才乐说诸法，失正理故，不得出离生老病死、忧悲苦恼一切苦聚，以依种种名字章句譬喻巧说迷诳人故。</p>
  <p>“大慧，释提桓因广解诸论，自造声论。彼卢迦耶陀有一弟子证世间通，诣帝释天宫建立论法，而作是言：‘憍尸迦，我共汝赌，与汝论义。若不如者，要受屈伏。’令诸一切天人知见，即共立要：‘我若胜汝，要当打汝千辐轮碎。我若不如，从头至足节节分解以谢于汝。’作是要已，卢迦耶陀弟子现作龙身，共释提桓因论义。以其论法即能胜彼释提桓因，令其屈伏，即于天中打千辐轮车，碎如微尘，即下人间。大慧，卢迦耶陀婆罗门，如是种种譬喻相应，乃至现畜生身依种种名字，迷惑世间天、人、阿修罗。以诸世间一切众生执著生灭法故，何况于人！大慧，以是义故，应当远离卢迦耶陀婆罗门。以因彼说能生苦聚故，是故不应亲近、供养、恭敬、咨请卢迦耶陀婆罗门。</p>
  <p>“大慧，卢迦耶陀婆罗门所说之法，但见现前身智境界，依世名字说诸邪法。大慧，卢迦耶陀婆罗门所造之论有百千偈，后世末世分为多部各各异名，依自心见因所造故。大慧，卢迦耶陀婆罗门无有弟子能受其论，是故后世分为多部种种异名。大慧，诸外道等内心无有如实解故，依种种因种种异解，随自心造而为人说，执著自在因等故。大慧，一切外道所造论中无如是法，唯是一切卢迦耶陀，种种因门说百千万法，而彼不知是卢迦耶陀。”</p>
  <p>大慧菩萨白佛言：“世尊，若一切外道唯说卢迦耶陀，依于世间种种名字章句譬喻执著诸因者。世尊，十方一切国土众生，天、人、阿修罗集如来所，如来亦以世间种种名字章句譬喻说法，不说自身内智证法。若尔，亦同一切外道所说不异。”</p>
  <p>佛告大慧：“我不说于，卢迦耶陀亦不说言诸法不来不去。大慧，我说诸法不来不去。大慧，何者名来？大慧，所言来者，名为生聚，以和合生故。大慧，何者名去？大慧，所言去者，名之为灭。大慧，我说不去不来，名为不生不灭。大慧，我说不同彼外道法。何以故？以不执著外物有无故，建立说于自心见故，不住二处、不行分别诸相境界故，以如实知自心见故，不生自心分别见故。以不分别一切相者，而能入空、无相、无愿三解脱门，名为解脱。</p>
  <p>“大慧，我念过去，于一处住。尔时，有一卢迦耶陀大婆罗门，来诣我所而请我言：‘瞿昙，一切作耶？’大慧，我时答言：‘婆罗门，一切作者，此是第一卢迦耶陀。’婆罗门言：‘瞿昙，一切不作耶？’我时答言：‘婆罗门，一切不作者，是第二卢迦耶陀。’如是一切常、一切无常，一切生、一切不生，我时答言：‘婆罗门，是第六卢迦耶陀。’大慧，卢迦耶陀复问我言：‘瞿昙，一切一耶？一切异耶？一切俱耶？一切不俱耶？一切诸法依于因生，见种种因生故。’大慧，我时答言：‘婆罗门，是第十一卢迦耶陀。’大慧，彼复问我：‘瞿昙，一切无记耶？一切有记耶？有我耶？无我耶？有此世耶？无此世耶？有后世耶？无后世耶？有解脱耶？无解脱耶？一切空耶？一切不空耶？一切虚空耶？非缘灭耶？涅槃耶？瞿昙，作耶？非作耶？有中阴耶？无中阴耶？’大慧，我时答言：‘婆罗门，如是说者，一切皆是卢迦耶陀，非我所说，是汝说法。婆罗门，我说因无始戏论虚妄分别烦恼熏习故说彼三有，以不觉知唯是自心分别见有，非见外有如外道法。’大慧，外道说言：‘我、根、意义三种和合能生于知。’‘婆罗门，我不如是，我不说因，亦不说无因，唯说自心分别见有可取、能取境界之相，我说假名因缘集故而生诸法；非汝婆罗门及余境界，以堕我见故。’大慧，涅槃、虚空、缘灭，不成三数，何况言作有作不作？’</p>
  <p>“大慧，复有卢迦耶陀婆罗门来问我言：‘瞿昙，此诸世间，无明、爱、业因故，生三有耶？无因耶？’我时答言：‘婆罗门，此二法卢迦耶陀，非我法耶！’婆罗门复问我言：‘瞿昙，一切法堕自相耶？同相耶？’我时答言：‘婆罗门，此是卢迦耶陀，非我法耶！婆罗门，但有心意意识执著外物，皆是卢迦耶陀，非我法耶！’大慧，卢迦耶陀婆罗门，复问我言：‘瞿昙，颇有法非卢迦耶陀耶？瞿昙，一切外道建立种种名字章句因譬喻说者，皆是我法。’我时答言：‘婆罗门，有法非汝法，非不建立，亦非不说种种名字章句，亦非不依义、依义说，而非卢迦耶陀建立法。婆罗门，有法非卢迦耶陀，以彼诸法，一切外道乃至于汝不能了知，以妄执著外不实法分别戏论故。何者是？谓远离分别心观察有无，自心见相如实觉知，是故不生一切分别；不取外诸境界法故，分别心息，住自住处寂静境界，是名非卢迦耶陀。是我论法，非汝论耶！婆罗门，住自住处者不生不灭故，不生不灭者不生分别心故。婆罗门，是名非卢迦耶陀。婆罗门，略说言之，以何等处识，不行、不取、不退、不求、不生、不执著、不乐、不见、不睹、不住、不触，是名为住，名异义一。婆罗门，执著种种相，自我和合爱著诸因，是婆罗门卢迦耶陀法，非我法耶！’大慧，卢迦耶陀婆罗门，来诣我所问如是法，我时答彼婆罗门，如向所说。时婆罗门默然而去，而不问我建立真法。时卢迦耶陀婆罗门心作是念：‘此沙门释子，外于我法，是可怜愍。说一切法无因、无缘、无有生相，唯说自心分别见法，若能觉知自心见相，则分别心灭。’</p>
  <p>“大慧，汝今问我，何故卢迦耶陀种种辩说，亲近、供养、恭敬彼人，但摄欲味，不摄法味！”</p>
  <p>大慧白佛言：“世尊，何者名食句义？何者名法句义？”</p>
  <p>佛告大慧：“善哉！善哉！善哉！大慧，汝能为于未来众生，咨问如来如是二义。善哉！大慧，谛听！谛听！我为汝说。”</p>
  <p>大慧白佛言：“善哉！世尊，唯然受故。”</p>
  <p>佛告大慧：“何者为食？谓食味、触味，乐求方便巧谄著味，执著外境，如是等法名异义一，以不能入无二境界法门义故。复次，大慧，名为食者，依于邪见生阴有支，不离生老病死忧悲苦恼。爱生于有，如是等法名之为食。是故我及一切诸佛，说彼亲近供养卢迦耶陀婆罗门者，名得食味，不得法味。</p>
  <p>“大慧，何者为法味？谓如实能知二种无我，以见人无我、法无我相，是故不生分别之相，如实能知诸地上上智故，尔时能离心意意识，入诸佛智受位之地，摄取一切诸句尽处，如实能知一切诸佛自在之处，名为法味，不堕一切邪见戏论分别二边。</p>
  <p>“大慧，外道说法，多令众生堕于二边，不令智者堕于二边。何以故？大慧，诸外道等多说断、常：以无因故堕于常见，见因灭故堕于断见。大慧，我说如实见，不著生灭，是故我说名为法味。</p>
  <p>“大慧，是名我说食味、法味。大慧，汝及诸菩萨摩诃萨当学此法。”</p>
  <p>尔时，世尊重说偈言：</p>
  <p>“我摄取众生， 依戒降诸恶，</p>
  <p>智慧灭邪见， 三解脱增长。</p>
  <p>外道虚妄说， 皆是世俗论，</p>
  <p>以邪见因果， 无正见立论。</p>
  <p>我立建立法， 离虚妄因见，</p>
  <p>为诸弟子说， 离于世俗法。</p>
  <p>唯心无外法， 以无二边心，</p>
  <p>能取可取法， 离于断常见。</p>
  <p>但心所行处， 皆是世俗论，</p>
  <p>若能观自心， 不见诸虚妄。</p>
  <p>来者见因生， 去者见果灭，</p>
  <p>如实知去来， 不分别虚妄。</p>
  <p>常无常及作， 不作彼此物，</p>
  <p>如是等诸法， 皆是世俗论。”</p>
  <h2>涅槃品第六</h2>
  <p>尔时，圣者大慧菩萨白佛言：“世尊，如佛所言涅槃，涅槃者，以何等法名为涅槃？而诸外道各各虚妄分别涅槃！”</p>
  <p>佛告大慧菩萨言：“善哉！善哉！善哉！大慧，谛听！谛听！当为汝说。诸外道等虚妄分别涅槃之相，如彼外道所分别者，无是涅槃。”</p>
  <p>大慧白佛言：“善哉！世尊，唯然受教。”</p>
  <p>佛告大慧：“有诸外道厌诸境界，见阴界入灭、诸法无常、心心数法不生，现前以不忆念过去未来现乐境界，诸阴尽处如灯火灭、种种风止，不取诸相妄想分别，名为涅槃。大慧，而彼外道见如是法生涅槃心。非见灭故，名为涅槃。大慧，或有外道从方至方，名为涅槃。大慧，复有外道，分别诸境如风，是故分别名为涅槃。大慧，复有外道作如是说，不见能见所见境界不灭，名为涅槃。复次，大慧，复有外道作如是说，不见分别见常无常，名为涅槃。复次，大慧，复有外道作如是言，分别见诸种种异相能生诸苦，以自心见虚妄分别一切诸相怖畏诸相，见于无相，深心爱乐，生涅槃想。复次，大慧，复有外道，见一切法自相同相不生灭想，分别过去、未来、现在诸法是有，名为涅槃。复次，大慧，复有外道，见我、人、众生、寿命、寿者诸法不灭，虚妄分别名为涅槃。复次，大慧，有余外道，无智慧故分别所见自性，人命转变分别转变，名为涅槃。复次，大慧，有余外道说如是言，罪尽故，福德亦尽，名为涅槃。复次，大慧，有余外道言，烦恼尽依智故，名为涅槃。复次，大慧，有余外道说如是言，见自在天造作众生，虚妄分别名为涅槃。复次，大慧，有余外道言，诸众生迭共因生，非余因作，如彼外道执著于因不知不觉，愚痴闇钝，虚妄分别名为涅槃。复次，大慧，有余外道说，证谛道，虚妄分别名为涅槃。复次，大慧，有余外道作如是言，有作所作，而共和合见一异、俱不俱，虚妄分别名为涅槃。复次，大慧，有余外道言，一切法自然而生，犹如幻师出种种形像，见种种宝棘刺等物自然而生，虚妄分别名为涅槃。复次，大慧，有余外道言，诸万物皆是时作，觉知唯时，虚妄分别名为涅槃。复次，大慧，有余外道言，见有物、见无物、见有无物，如是分别名为涅槃。</p>
  <p>“复次，大慧，余建立法智者说言，如实见者唯是自心，而不取著外诸境界，离四种法，见一切法如彼彼法住；不见自心分别之相，不堕二边，不见能取可取境界，见世间建立一切不实迷如实法，以不取诸法名之为实；以自内身证圣智法，如实而知二种无我，离于二种诸烦恼垢，清净二障，如实能知上上地相，入如来地得如幻三昧，远离心意意识分别如是等见，名为涅槃。</p>
  <p>“大慧，复有诸外道等，邪见觉观而说诸论，不与如实正法相应，而诸智者远离诃啧。大慧，如是等外道，皆堕二边虚妄分别，无实涅槃。大慧，一切外道如是虚妄分别涅槃，无人住世间，无人入涅槃。何以故？一切外道依自心论虚妄分别无如实智，如彼外道自心分别无如是法，去来摇动无有如是外道涅槃。大慧，汝及一切诸菩萨等，应当远离一切外道虚妄涅槃。”</p>
  <p>尔时，世尊重说偈言：</p>
  <p>“外道涅槃见， 各各起分别，</p>
  <p>皆从心相生， 无解脱方便。</p>
  <p>不离缚所缚， 远离诸方便，</p>
  <p>自生解脱想， 而实无解脱。</p>
  <p>外道建立法， 众智各异取，</p>
  <p>彼悉无解脱， 愚痴妄分别。</p>
  <p>一切痴外道， 妄见作所作，</p>
  <p>是故无解脱， 以说有无法。</p>
  <p>凡夫乐戏论， 不闻真实慧，</p>
  <p>言语三界本， 如实智灭苦。</p>
  <p>譬如镜中像， 虽见而非有，</p>
  <p>熏习镜心见， 凡夫言有二。</p>
  <p>不知唯心见， 是故分别二，</p>
  <p>如实知但心， 分别则不生。</p>
  <p>心名为种种， 离能见可见，</p>
  <p>见相无可见， 凡夫妄分别。</p>
  <p>三有唯妄想， 外境界实无，</p>
  <p>妄想见种种， 凡夫不能知。</p>
  <p>经经说分别， 种种异名字，</p>
  <p>离于言语法， 不说不可得。”</p>
  <h2>法身品第七</h2>
  <p>尔时，圣者大慧菩萨白佛言：“世尊，如来应正遍知，惟愿演说自身所证内觉知法，以何等法名为法身？我及一切诸菩萨等，善知如来法身之相，自身及他俱入无疑。”</p>
  <p>佛告大慧菩萨言：“善哉！善哉！善哉！大慧，汝有所疑，随意所问，为汝分别。”</p>
  <p>大慧白佛言：“善哉！世尊，唯然受教。”即白佛言：“世尊，如来应正遍知法身者，为作法耶？非作法耶？为是因耶？为是果耶？为能见耶？为所见耶？为是说耶？为可说耶？为是智耶？智所觉耶？如是等辞句，如来法身为异耶？为不异耶？”</p>
  <p>佛告大慧：“如来应正遍知法身之相，如是辞句等，非作法非不作法，非因非果。何以故？以二边有过故。大慧，若言如来是作法者，是则无常；若无常者，一切作法应是如来，而佛如来应正遍知不许此法。大慧，若如来法身非作法者，则是无身，言有修行无量功德一切行者则是虚妄。大慧，若不作者，应同兔角、石女儿等；以无作因亦无身故。大慧，若法非因非果、非有非无，而彼法体离四种相。大慧，彼四种法名世间言说。大慧，若法离于四种法者，彼法但有名字如石女儿。大慧，石女儿等唯是名字章句之法，说同四法；若堕四法者，则智者不取。如是一切问如来句，智者应知。”</p>
  <p>佛复告大慧：“我说一切诸法无我，汝当谛听无我之义。夫无我者，内身无我，是故无我。大慧，一切诸法自身为有，他身为无，如似牛马。大慧，譬如牛身非是马身，马亦非牛，是故不得言有言无；而彼自体非是无耶！大慧，一切诸法亦复如是，非无体相，有自体相。愚痴凡夫不知诸法无我体相，以分别心，非不分别心。大慧，如是一切法空，一切法不生，一切法无体相亦尔。</p>
  <p>“大慧，如来法身亦复如是，于五阴中非一非异。大慧，如来法身、五阴一者，则是无常；以五阴是所作法故。大慧，如来法身、五阴异者，则有二法，不同体相；如牛二角，相似不异，见有别体长短似异。大慧，若如是，一切诸法应无异相，而有异相，如牛左角异右角、右角异左角，如是长短相待各别；如色种种彼此差别。大慧，如是如来法身之相，于五阴中不可说一，不可说异；于解脱中不可说一，不可说异；于涅槃中不可说一，不可说异。如是依解脱故，说名如来法身之相。大慧，若如来法身异解脱者，则同色相，则是无常；若如来法身不异解脱者，则无能证所证差别。大慧，而修行者则见能证及于所证，是故非一。大慧，如是知于可知境界非一非异。大慧，若法非常非无常、非因非果、非有为非无为、非觉非不觉、非能见非可见、非离阴界入非即阴界入、非名非境界、非一非异、非俱非不俱、非相续非不相续，过一切诸法；若过诸法，但有其名；若但有名，彼法不生；以不生故，彼法不灭；以不灭故，彼法则如虚空平等。大慧，虚空非因非果。若法非因非果者，彼法则为不可观察；不可观察者，彼法过诸一切戏论；若过一切诸戏论者，名如来法身。大慧，是名如来应正遍知法身之相，以过一切诸根境界故。”</p>
  <p>尔时，世尊重说偈言：</p>
  <p>“离诸法及根， 非果亦非因，</p>
  <p>已离觉所觉， 离能见可见。</p>
  <p>诸缘及五阴， 佛无有见法，</p>
  <p>若无有见法， 云何而分别？</p>
  <p>非作非不作， 非因亦非果，</p>
  <p>非阴非离阴， 亦不在余处。</p>
  <p>何等心分别？ 分别不能见，</p>
  <p>彼法非是无， 诸法法自尔。</p>
  <p>先有故言无， 先无故言有，</p>
  <p>是故不说无， 亦不得说有。</p>
  <p>迷于我无我， 但著于音声，</p>
  <p>彼堕于二边， 妄说坏世间。</p>
  <p>离诸一切过， 则能见我法，</p>
  <p>是名为正见， 不谤于诸佛。”</p>
  <p>尔时，圣者大慧菩萨复白佛言：“世尊，惟愿世尊为我解说，惟愿善逝为我解说，如来处处说言诸法不生不灭。世尊复言：‘不生不灭者，名如来法身，故言不生不灭。’世尊，如来言不生不灭者，为是无法故名不生不灭，为是如来异名不生不灭？而佛如来常说：‘诸法不生不灭，以离建立有无法故。’世尊，若一切法不生者，此不得言一切法。以一切法不生故，若依余法有此名者，世尊应为我说。”</p>
  <p>佛告大慧菩萨言：“善哉！善哉！善哉！大慧，谛听！谛听！当为汝说。”</p>
  <p>大慧菩萨白佛言：“善哉！世尊，唯然受教。”</p>
  <p>佛告大慧：“如来法身非是无物，亦非一切法不生不灭，亦不得言依因缘有，亦非虚妄说不生不灭。</p>
  <p>“大慧，我常说言不生不灭者，名意生身。如来法身，非诸外道、声闻、辟支佛境界故，住七地菩萨亦非境界。大慧，我言不生不灭者，即如来异名。</p>
  <p>“大慧，譬如释提桓因、帝释王，不兰、陀罗，手、爪，身、体，地、浮弥，虚空、无碍，如是等种种名号，名异义一；不依多名，言有多体帝释等耶！大慧，我亦如是，于娑婆世界中三阿僧祇百千名号；凡夫虽说，而不知是如来异名。大慧，或有众生知如来者，有知自在者，有知一切智者，有知救世间者，有知为导者，有知为将者，有知为胜者，有知为妙者，有知世尊者，有知佛者，有知牛王者，有知师子者，有知仙人者，有知梵者，有知那罗延者，有知胜者，有知迦毗罗者，有知究竟者，有知阿利吒尼弥者，有知月者，有知日者，有知婆楼那者，有知毗耶娑者，有知帝释者，有知力者，有知海者，有知不生者，有知不灭者，有知空者，有知真如者，有知实际者，有知涅槃者，有知法界者，有知法性者，有知常者，有知平等者，有知不二者，有知无相者，有知缘者，有知佛体者，有知因者，有知解脱者，有知道者，有知实谛者，有知一切智者，有知意生身者。</p>
  <p>“大慧，如是等种种名号，如来应正遍知于娑婆世界及余世界中，三阿僧祇百千名号不增不减众生皆知；如水中月，不入不出。而诸凡夫不觉不知，以堕二边相续法中。然悉恭敬供养于我，而不善解名字句义，取差别相不能自知，执著名字故，虚妄分别不生不灭名为无法；而不知是如来名号差别之相，如因陀罗、帝释王，不兰、陀罗等；以不能决定名与真实，随顺名字音声取法亦复如是。大慧，于未来世愚痴凡夫说如是言：‘如名，义亦如是。’而不能知异名有义。何以故？以义无体相故。复作是言：‘不异名字音声有义，名字音声即是义。’何以故？不知名字体相故。大慧，彼愚痴人不知音声即生即灭、义不生灭故。大慧，音声之性堕于名字，而义不同堕于名字，以离有无故，无生无体故。</p>
  <p>“大慧，如来说法依自声说，不见诸字是有无故，不著名字。大慧，若人执著名字说者，彼人不名善说法者。何以故？法无名字故。大慧，是故我经中说：‘诸佛如来乃至不说一字，不示一名。’何以故？诸法无字，依义无说，依分别说故。大慧，若不说法者，诸佛如来法轮断灭；法轮灭者，亦无声闻、缘觉、菩萨；无声闻、缘觉、菩萨者，为何等人、何等法、何事说？大慧，是故，菩萨摩诃萨，不应著于言说名字。大慧，名字章句非定法故，依众生心说。诸佛如来随众生信而说诸法，为令远离心意意识故；不说自身内证圣智建立诸法，如实能知一切诸法寂静相故，但见自心觉所知法，离二种心分别之相，不如是说。</p>
  <p>“大慧，菩萨摩诃萨，依义不依语。若善男子、善女人，随文字说者，堕在邪见，自身失坏第一义谛，亦坏他人令不觉知。大慧，诸外道等各依自论异见言说。大慧，汝应善知一切地相，善知乐说辩才文辞章句，善知一切诸地相已，进取名句乐说辩才，善知诸法义相应相；尔时自身于无相法乐而受乐受，住大乘中令众生知。</p>
  <p>“大慧，取大乘者，即是摄受诸佛、声闻、缘觉、菩萨；摄受诸佛、声闻、缘觉及菩萨者，即是摄受一切众生；摄受一切诸众生者，即是摄受胜妙法藏；摄受法藏者，即不断佛种；不断佛种者，不断一切胜妙生处。以彼胜处诸菩萨等愿生彼故，置诸众生大乘法中，十自在力，随诸众生形色诸使，而能随现说如实法。大慧，何者如实法？如实法者，不异不差，不取不舍，离诸戏论，名如实法。</p>
  <p>“大慧，善男子、善女人，不得执著文字音声，以一切法无文字故。大慧，譬如有人为示人物，以指指示，而彼愚人即执著指，不取因指所示之物。大慧，愚痴凡夫亦复如是，闻声执著名字指故，乃至没命，终不能舍文字之指取第一义。大慧，譬如谷粟，名凡夫食，不舂不吹不可得食；若其有人未作食者，名为颠狂，要须次第乃至吹熟方得成食。大慧，不生不灭亦复如是，不修巧智方便行者，不得具足庄严法身。大慧，执著名字言得义者，如彼痴人不知舂吹，啖文字谷不得义食，以是义故当学于义，莫著文字。</p>
  <p>“大慧，所言义者，名为涅槃；言名字者，分别相缚，生世间解。大慧，义者，从于多闻人得。大慧，言多闻者，谓义巧方便，非声巧方便。大慧，义方便者，离于一切外道邪说亦不和杂。如是说者，自身不堕外道邪法，亦不令他堕外道法。大慧，是名多闻，有义方便。大慧，欲得义者，应当亲近多闻智者，供养恭敬；著名字者，应当远离，不应亲近。”</p>
  <p>尔时，大慧菩萨承诸佛力白佛言：“世尊，如来世尊说一切法不生不灭，非为奇特。何以故？一切外道亦说诸因不生不灭；如来亦说虚空、非数缘灭及涅槃界不生不灭。世尊，诸外道亦说依诸因缘生诸众生，如来亦说无明、爱、业分别因缘生诸世间。若尔，如来亦说因缘，名字相异，依外因缘能生诸法，外道亦说依外因缘而生诸法，是故如来与外道说无有差别。世尊，外道因微尘、胜、自在天、梵天等，共外九种因缘，说言诸法不生不灭；如来亦说，一切诸法不生不灭，有无不可得。以诸四大不灭，自相不生不灭，随佛如来种种异说，而不离于外道所说；而诸外道亦说诸大不离大体。世尊，诸外道分别诸大，如来亦尔分别诸大。</p>
  <p>“世尊，以是义故，如来所说不异外道。若不同者，如来应说所有异相；若有异相，当知不同外道所说。世尊，若佛如来于自法中不说胜相者，诸外道中亦应有佛，以说诸法不生不灭。如来常说一世界中而有多佛俱出世者，无有是处。如向所说，一世界中应有多佛。何以故？所说有无因无差故。如佛所说，言无虚谬，云何世尊于自法中不说胜相？”</p>
  <p>佛告大慧言：“大慧，我所说法不生不灭者，不同外道不生不灭，亦不同彼不生无常法。何以故？大慧，诸外道说有实有体性不生不变相，我不如是堕于有无朋党聚中。大慧，我说离有无法，离生住灭相，非有非无。见诸一切种种色像如幻如梦，是故不得言其有无。大慧，云何不得言其是无？谓色体相有见不见、取不取故。大慧，是故我说一切诸法非有非无。大慧，以不觉知唯是自心分别生见，一切世间诸法本来不生不灭，而诸凡夫生于分别，非圣人耶！</p>
  <p>“大慧，迷心分别不实义者，譬如凡夫见乾闼婆城，幻师所作种种幻人、种种象马，见其入出虚妄分别，作如是言：‘此如是如是入，如是如是出。’大慧，而彼实处无人出入，唯自心见迷惑分别，生不生法亦复如是。大慧，而彼实处，无此有为、无为诸法；如彼幻师所作幻事，而彼幻师不生不灭。大慧，诸法有无亦无所为，以离生灭故；唯诸凡夫堕颠倒心分别生灭，非谓圣人。大慧，颠倒者，如心分别：‘此法如是如是，而彼法不如是如是，亦非颠倒。’分别颠倒者，执著诸法是有是无，非见寂静故；不见寂静者，不能远离虚妄分别。是故，大慧，见寂静者，名为胜相；非见诸相，名为胜相，以不能断生因相故。</p>
  <p>“大慧，言无相者，远离一切诸分别心无生；无相者，是我所说，名为涅槃。大慧，言涅槃者，谓见诸法如实住处，远离分别心心数法，依于次第如实修行，于自内身圣智所证，我说如是名为涅槃。”</p>
  <p>尔时，世尊重说偈言：</p>
  <p>“为遮生诸法， 建立无生法，</p>
  <p>我说法无因， 凡夫不能知。</p>
  <p>我说法无因， 而凡夫不知，</p>
  <p>一切法不生， 亦不得言无。</p>
  <p>乾闼婆幻梦， 诸法无因有，</p>
  <p>诸法空无相， 云何为我说？</p>
  <p>离诸和合缘， 智慧不能见，</p>
  <p>以空本不生， 是故说无体。</p>
  <p>一一缘和合， 见物不可得，</p>
  <p>非外道所见， 和合不可得。</p>
  <p>梦幻及毛轮， 乾闼婆阳焰，</p>
  <p>无因而妄见， 世间事亦尔。</p>
  <p>降伏无因论， 能成无生义，</p>
  <p>能成无生者， 我法不灭坏。</p>
  <p>说无因诸论， 外道生惊怖。”</p>
  <p>“云何何等人？ 何因于何处？</p>
  <p>生诸法无因， 非因非无因，</p>
  <p>智者若能见， 能离生灭见。</p>
  <p>无法生不生， 为无因缘相，</p>
  <p>若为法名字， 无义为我说。”</p>
  <p>“非法有无生， 亦非待因缘，</p>
  <p>非前法有名， 亦名不空说。</p>
  <p>声闻辟支佛， 外道非境界，</p>
  <p>住在于七地， 彼处无生相。</p>
  <p>离诸因缘法， 为遮诸因缘，</p>
  <p>说建立唯心， 我说名无生。</p>
  <p>诸法无因缘， 离分别分别，</p>
  <p>离有无朋党， 我说名无生。</p>
  <p>心离于见法， 及离二法体，</p>
  <p>转身依正相， 我说名无生。</p>
  <p>外非实无实， 亦非心所取，</p>
  <p>幻梦及毛轮， 乾闼婆阳焰，</p>
  <p>远离于诸见， 是名无生相。</p>
  <p>如是空等法， 诸文句应知，</p>
  <p>非生及空空， 而无于生空。</p>
  <p>诸因缘和合， 有生及有灭，</p>
  <p>离于诸因缘， 不生亦不灭。</p>
  <p>离因缘无法， 离和合无得；</p>
  <p>外道妄分别， 而见有一异。</p>
  <p>有无不生法， 有无不可得，</p>
  <p>唯和合诸法， 而见有生灭。</p>
  <p>但有于名字， 展转为钩锁，</p>
  <p>离彼因缘锁， 生法不可得。</p>
  <p>生法不见生， 离诸外道过，</p>
  <p>我说缘钩锁， 诸凡夫不知。</p>
  <p>若离缘钩锁， 更无有别法，</p>
  <p>是则无因缘， 破坏缘锁义。</p>
  <p>如灯显众像， 钩锁生亦然，</p>
  <p>是则离钩锁， 别更有法生。</p>
  <p>生法本无体， 自性如虚空，</p>
  <p>离钩锁求法， 愚人无所知。</p>
  <p>复有余无生， 圣人所得法，</p>
  <p>彼生无生者， 是则无生忍。</p>
  <p>若见诸世间， 则是见钩锁，</p>
  <p>一切皆钩锁， 是则心得定。</p>
  <p>无明爱业等， 是则内钩锁，</p>
  <p>攒轴泥团轮， 种子大钩锁。</p>
  <p>若更有他法， 而从因缘生，</p>
  <p>离于钩锁义， 彼不住圣教。</p>
  <p>若生法是无， 彼为谁钩锁？</p>
  <p>展转相生故， 是名因缘义。</p>
  <p>坚湿热动法， 凡夫生分别，</p>
  <p>离锁更无法， 是故说无体。</p>
  <p>如医疗众病， 依病出对治，</p>
  <p>而论无差别， 病殊故方异。</p>
  <p>我念诸众生， 为烦恼过染，</p>
  <p>知根力差别， 随堪受为说。</p>
  <p>我法无差别， 随根病异说，</p>
  <p>我唯一乘法， 八圣道清净。”</p>
</body></html>