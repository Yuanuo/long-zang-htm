<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>持心梵天所问经卷第一</title>
</head>
<body>
  <h1 class="head">持心梵天所问经卷第一</h1>
  <h2>一名庄严佛法经又名等御诸法经</h2>
  <h2>明网菩萨光品第一</h2>
  <p>闻如是。一时佛游王舍城加邻竹园中。与大比丘众俱。比丘六万四千。菩萨七万二千。一切大圣。神通已达。逮得总持。辩才无阂。三昧已定。慧无所畏。晓了诸法自然之行。得不起法忍。其名曰溥首童真。宝事童真。宝印手童真。宝首童真。空藏童真。发意转法轮童真。明网童真。除诸阴盖童真。一切施童真。胜藏童真。莲华行童真。师子童真。月光童真。尊意童真。自严童真。贤护之等十六正士。贤护。宝事。恩施。帝天。水天。贤力。上意。持意。增意。善建。不虚见。不置远。不损意。善导。日藏。持地。如是之类。七万二千。四大天王。天帝释。帝释翼从。忉利诸天。焰天。兜术天。不憍乐天。他化自在天。诸梵天等。梵身天。及余诸天。并龙鬼神揵沓和阿须伦迦留罗真陀罗摩睺勒人与非人。悉来集会。彼时世尊。与无央数百千之众眷属围绕而为说法。于是明网菩萨。即从坐起偏袒右肩。长跪叉手稽首佛足。寻时感动三千大千世界。普雨杂华散众会上。白世尊曰。惟问正觉。愚痴所趣。若哀听者。乃敢自陈。佛告明网。恣所欲问。诸眩惑者。如来至真当为解说。悦可尔心。明网菩萨。得听所启。即白佛言。唯然世尊。如来仪像光曜难当。超于日明亿百千倍。姿颜威严而不可逮。极上穷下无能谛瞻。遵建所修莫能计量。又我自念。其有得见至真容体。思察所行。皆佛大圣威神所接。有所兴发辄到永安。世尊告曰。明网菩萨。诚如所云。见如来身。必获志愿不失所侥。若有所问亦复如是。则谓明网。众佑有光。名曰寂然言事。假使众生值斯光明见如来者。观察形色眼根明彻。未曾晦冥。又如来光名辩才无畏。设值斯光堪问如来咨难所趣。又如来光名积善德。设值斯光。能启问佛转轮圣王诸所德行。又如来光名清净了。设值斯光能启问佛获致帝释所因生事。又如来光名逮威然锭。设值斯光。能启问佛生梵天事。又如来光名脱欲尘门。设值斯光。能启问佛声闻之乘。又如来光名曰专一遵澹泊行。设值斯光。能启问佛缘觉之乘。又如来光名一切慧持赞容。设值斯光。能启问佛大乘之慧正觉佛慧。又如来光名曰乐持异步。设值斯光。如来游步经行普获安隐。寿终之后得生天上。又如来光名严一切清净璎珞。如来入城若放光明。设值斯光一切获安。应时彼城众宝璎珞自然庄严。又如来光名坏除。假使如来演斯光者。感动无量不可称限诸佛世界。举要言之。复次明网。如来光明名曰积安。若地狱类值斯光者。众恼苦患自然休止。又如来光名曰超慈。若禽兽类值斯光者。未曾兴恶转相危害。又如来光名曰济所造。饿鬼俦伦值斯光者。不复饥渴。又如来光名曰离垢。假使盲者值斯光明。逮得眼目。又如来光名曰耳闻。值斯光者聋者得听。又如来光名曰有志。设值斯光乱者得正。又如来光名曰乐锭。设值斯光自然改恶修立十善。又如来光名曰脱门。值斯光明。令邪见者逮获正见。又如来光名曰趣天。值斯光者。令悭贪类好喜惠施。又如来光名无热恼。设值斯光。其犯恶者奉持禁戒。又如来光名曰持心。诸嗔恨者逮得忍辱。又如来光名曰殷勤。其懈怠者逮得精进。又如来光名曰正定。其放逸者获致禅定。又如来光名曰显曜。诸恶智者逮得黠慧。又如来光名曰清澄。其狐疑者逮得笃信。又如来光名曰总持。其少智者令得博闻。又如来光名遵句迹。其无惭愧逮得知羞耻。又如来光名曰灭除。其贪淫者洒释情态。又如来光名曰安乐。使嗔恚者无有怒害。又如来光名曰照曜。令痴行者除去愚冥。又如来光名曰普存。令等分行悉舍等分。又如来光名曰普现色身。假使众生值斯光明。见诸如来无央数色。不可计数百千形像。</p>
  <p>佛告明网。今吾为汝粗举其要耳。假使一劫若复过劫。咨嗟讲说如来光明。论阐经法。不能究尽如来光明光明名号。明网菩萨白世尊曰。至未曾有天中之天。如来之身不可限量。巍巍之德不可思议随宜方便敷演经法。昔所未闻今乃被蒙。其有菩萨闻说斯光名号欢喜而信乐者。皆当逮得如如来身。巍巍具足。又闻世尊演出如来佛所有光名曰劝化。诸所游在他方异国。菩萨大士转相诱进。相诱进已尽令来会于斯忍界。其有菩萨欲所咨启。便诣如来讲问经疑。</p>
  <p>尔时世尊。见明网菩萨所可咨请。即如其像放身光明。普照无量佛土不可称限诸佛世界。又其光明。招请无数亿千菩萨。寻会忍界。于时东方去是七万二千诸佛世界。国名清净。佛号月明如来。其佛之土而有梵天。名曰持心。菩萨大士而不退转。圣慧神足力自娱乐。时彼光明适劝进已。则自往诣月明如来至真等正觉所。稽首礼足。而白佛言。唯然世尊。欲至忍界奉见能仁如来至真等正觉。稽首供侍咨受所问。忍界圣尊欲得见我。其佛告曰。便往梵天宜知是时。与无数亿诸菩萨众。寻至忍界。又谓梵天虽至忍界。即当奉行十志性行。何谓为十。当受言无言善闻恶闻善与不善一。而行悲哀二。而等治疗下贱中上三。若轻易恭敬则一心向四。不见他阙不求瑕秽五。等以一味于若干乘六。而恐畏恶恶趣之声七。于诸菩萨兴众佑想八。于五浊世佛之国土想九。如见如来等正觉十。是为十事。佛言梵天。怀此志性可游彼土。于是持心白其正觉。我于佛前。不敢发音为师子吼。不于缘行现奇特相。唯欲净修志性之行。等立定意乃游彼土。时月明佛诸余菩萨。而叹颂曰。吾得善利。唯然世尊。为获嘉庆不生彼界。众生患难劳集乃然。月明世尊告诸菩萨。诸族姓子勿作斯言。所以者何。于吾之土设百千劫净修梵行。不如忍界从且至食不行害心。斯为殊胜。于时彼土万二千菩萨。俱誓愿曰。吾当具足清净志性。各共持卫梵天大士。造觐能仁如来至真等正觉。持心梵天。即与万二千菩萨。如勇猛士屈伸右臂。斯须之顷于其佛土忽然不现。则立忍界奉见能仁。稽首于地退住一面。于是世尊告明网曰。汝乃睹见持心梵天乎。对曰。已见。大圣即言。斯持心者。晓了方便咨启幽滞。分别尊法辩才善妙。名冠开士众会之最。慈哀至诚道利劝化。游居所在多所悦可。于时持心万二千菩萨。稽首礼毕绕佛三匝。各以神力则化作座。自处其上。持心梵天。叉手白佛。以颂赞曰。</p>
  <p>其妙音声　　所在通达　　威德流阐</p>
  <p>闻于十方　　在所国土　　见诸最胜</p>
  <p>一切咨嗟　　大圣之行　　我处异土</p>
  <p>清净无垢　　其界无有　　恶趣之名</p>
  <p>寻而舍离　　如斯佛土　　修济大哀</p>
  <p>故来到此　　佛之圣慧　　无有损耗</p>
  <p>一切如来　　皆悉平等　　来今往古</p>
  <p>降伏志性　　将护如是　　诸佛国土</p>
  <p>恢设异行　　一切清净　　严修至戒</p>
  <p>常遵梵行　　其怀害者　　报之以慈</p>
  <p>心意如是　　而有殊特　　以能清净</p>
  <p>三品之业　　而顺将护　　身口心意</p>
  <p>三趣之患　　勤苦诸恼　　现在为法</p>
  <p>皆以灭尽　　若诸菩萨　　其生于斯</p>
  <p>此等未曾　　怀贮危惧　　所造之业</p>
  <p>至于恶趣　　上下道足　　皆已断除</p>
  <p>其有菩萨　　心设患厌　　将御拥护</p>
  <p>于斯正法　　此等后世　　所处之地</p>
  <p>不失其志　　不离智慧　　其欲断截</p>
  <p>众结之缚　　假使净除　　尘垢之欲</p>
  <p>则当将护　　佛土之法　　则便超越</p>
  <p>至诸通慧　　设异佛土　　无数亿劫</p>
  <p>执持正法　　若讲说者　　不如忍界</p>
  <p>说经至食　　是为殊胜　　则第一尊</p>
  <p>吾亦睹见　　妙乐世界　　及复省察</p>
  <p>安乐佛土　　彼无苦恼　　众患音声</p>
  <p>设若修善　　不足为性　　假使蠲除</p>
  <p>众尘堂室　　愚凶害人　　常忍所加</p>
  <p>当以经法　　劝化他人　　令至上道</p>
  <p>此乃甚难　　当稽首彼　　无上之尊</p>
  <p>行于愍哀　　脱勤苦法　　斯未曾有</p>
  <p>如来所行　　心怀毒者　　开化以法</p>
  <p>设入众会　　则为导师　　是菩萨者</p>
  <p>十方闻名　　于法无碍　　犹如巨海</p>
  <p>故为彼说　　斯佛之道　　帝释梵天</p>
  <p>及护世者　　诸天龙神　　须伦真陀</p>
  <p>无数悉来　　等集于斯　　欲求经义</p>
  <p>从志解说　　比丘丘尼　　清信士女</p>
  <p>普皆来臻　　于此众会　　愿佛为普</p>
  <p>讲说经法　　若有闻者　　所趣吉祥</p>
  <p>假使志愿　　信好导师　　声闻之众</p>
  <p>及与缘觉　　能仁悉了　　随志化治</p>
  <p>惟为斯党　　决一切疑　　今吾劝进</p>
  <p>咨启法王　　为众生故　　志求佛道</p>
  <p>其立佛言　　而不断绝　　以修慈心</p>
  <p>为无量宝　　假使十方　　闻佛名德</p>
  <p>勇猛逮得　　无量之慧　　当为斯等</p>
  <p>说无比行　　随其众生　　所知志迹</p>
  <p>非诸声闻　　弟子之地　　一切缘觉</p>
  <p>所不能及　　余等信乐　　最胜所度</p>
  <p>世尊之慧　　不可思议　　鄙自归命</p>
  <p>于世导师　　今愿咨问　　大圣此义</p>
  <p>假使有厌　　心恶劳患　　唯为解说</p>
  <p>佛之要道</p>
  <h2>四法品第二</h2>
  <p>于是持心梵天。说此偈赞佛已。长跪叉手前白佛言。何谓菩萨志性坚强意不懈厌。何谓菩萨所言柔和辞无恼热。何谓菩萨所造德本超诸众生。何谓菩萨威仪安详而不卒暴。何谓菩萨于清净白法多所长益。何谓菩萨所至土地游步究缚。何谓菩萨在于众生行权方便。何谓菩萨于彼等伦分别教化。何谓菩萨能护道心。何谓菩萨专在众生心不愦乱。何谓菩萨务求善本存在法议。何谓菩萨晓了所念而不舍信。何谓菩萨于诸尘劳部分开化。何谓菩萨所入众会能行权便。何谓菩萨恢阐法施流演剖判。何谓菩萨知报应力失德本者。何谓菩萨晓于众生不起之慧六度无极。何谓菩萨畅达方便存于禅定。何谓菩萨于诸佛法而不退转。何谓菩萨未常违疑诸佛言教。</p>
  <p>佛告持心梵天。善哉善哉。乃能咨问如来如斯之议。谛听谛听善思念之。甚哉世尊。愿乐欲闻。持心梵天受教而听。佛告梵天。菩萨有四事法。志性坚强而不懈厌。何谓为四。愍哀众生。不厌精进。终始如梦。平等佛慧。是为四。复有四事。所言柔和辞无恼热。何谓为四。菩萨专一以一人故分别诸法。菩萨专一不乐一切诸趣所生。菩萨专一赞扬大乘。菩萨专一讲说清净不失净业。是为四。又有四事。所造德本超诸众生。何等四。禁戒博闻布施舍家。是为四。又有四事。威仪安详而不卒暴。何等四。无利无誉无名无苦。是为四。又有四事。于清净法多所长益功德之本。何等四。具足行信劝于他人。假使布施不望其报。将养护法。为诸菩萨广说慧地。是为四。又有四事。所至土地游步究缚。何等四。兴起德本。弃诸瑕秽。晓了劝助。殷勤精进。是为四。又有四事。在于众生行权方便。何等为四。顺从众生。劝化德本。悔过罪衅。解说佛事。是为四。又有四事。于彼等伦分别教化。何等四。愍伤人物。习己安隐。忍辱安详。谦不憍慢。是为四。又有四事。能护道心。何等四。意常念佛一切德本。至于道心。习近善友。咨嗟大乘。是为四。又有四事。专在众生心不愦乱。何等为四。不为声闻心。若缘觉心。求法无厌。如所闻法为他人说。是为四。又有四事。务求善本存在法议。何等四。除去一切尘劳之病犹如医王。顺于德本而不违失。诸议道想灭群黎苦。志泥洹议。是为四。又有四事。晓了所念而不舍信。何等四。兴不起忍超不灭忍。忍缘起报。忍无所住。亦无异心汲汲之事。是为四。又有四事。于诸尘劳部分开化。何谓四。所念顺议。将护禁戒。晓诸法力。乐处燕居。是为四。又有四事。所入众会能行权便。何等四。志乐法议不求他短。而行恭敬无有憍慢。求索善德不为己施。所造德本劝施他人。是为四。又有四事。恢阐法施流演剖判。何等四。将护正法。化己及彼使入智慧。修正士业。示现尘劳嗔恨之结。是为四。又有四事。知报应力失德本者。何等四。终不睹见他人瑕阙。奉行慈心摄诸嗔怒。显扬报应。于诸法事常念道心。是为四。又有四事。晓于众生不起之慧。六度无极。何等四。则以布施如为[番*去]党。并化他人。晓了四恩化于众生。好喜深法顺于经典。是为四。又有四事。畅达方便存于禅定。何等四。分别心事罪福所趣。勤力德本。不舍众生。修行权慧。是为四。又有四事。于诸佛法而不退转。何等四。将护无量生死之患。供养奉侍无数诸佛。而常遵修无限慈心。晓了无际诸佛之慧。是为四。又有四事。未曾违疑诸佛言教。何等四。不释本慧。言行相应。捐弃重贪。若建立者处于本性。是为四。世尊发遣说四事时。二江河沙诸天子等。皆发无上正真道意。五千人得不起法忍。此诸菩萨。各从无数佛国来会者供养世尊。三千大千世界皆悉周遍。华至于膝。</p>
  <h2>分别法言品第三</h2>
  <p>于是明网菩萨。谓持心梵天曰。仁者乃问顺妙尊议。晓了菩萨方便之趣。佛分别说。何谓菩萨有所问事。而应顺议持心答曰。等于吾我而问事者。为顺议问。等问他人行之所操。为应顺也。等问法像。为应顺也。又明网。不计吾等。不计他等。不计法等。是为应顺也。其问起生。其问灭尽。若问处所。为应顺也。设有问者法无所起。及与灭尽。处所之行。为应顺也。若问他人。尘劳之欲。若有问斗诤颠倒。为应顺也。其问生死。问度生死。问于无为。为应顺也。其不问尘劳。亦不颠倒。亦不生死。亦不度生死。亦无泥洹。为应顺也。所以者何。察诸法者亦不寂然。不除欲垢颠倒生死无为。为应顺也。其问所获。为应顺也。设复有问有所造证。若有约时有所除断。若有所行。为应顺也。若有不问所得受证。众想之念不以约时。而无所著。无断除想。亦无行见。为应顺也。为一切故而发是问。心无所著。志不存问。为应顺也。其有而问斯众德善。为如应顺。斯不善德为不如应。斯为俗事。斯为度世。斯为罪事。斯无罪业。斯为诸漏。斯为所有。斯无所有。其有作是二事问者。计此一切。为不应顺也。其不二事不见二问。为应顺也。其有若干视诸佛者。为如应顺。计法若干。为如应顺。圣众若干。为如应顺。众生若干国土若干。为如应顺。道乘若干不想若干。为如应顺。法无所属。无有若干。而问一议。为如应顺。一切法如应。一切法无应。又问梵天。何谓一切诸法如为应顺。一切诸法为不应顺。答曰。能分别者。一切诸法诸法如应。假使心法其心精进。彼不应顺。计一切法诸法相寂。空无所有。为应顺也。其不欣乐寂然法者。为应顺也。此专精业所当造者。斯在憍慢。斯有所作。如斯行者。亦复如应。又问。何谓诸法有所观察。答曰。己性寂然。离欲之际为观诸法。又问梵天。少有是类了不应者。不离于欲而顺道议。答曰明网。多族姓子族姓女。不离欲际。而顺如应道议之法。令已入者。甫当入者。则于其人不入智法。亦无所得。亦无有人。亦无当入。所以者何。大哀世尊不有云乎。其闻于佛所说法者。若行精进。便当如说而奉行之。终不复归于土地处。所有所获致。其不归趣。无复生死。不至泥洹。所以者何。世尊所了无有生死。亦无泥洹。又问梵天。佛者不度生死业。而说法乎。答曰。世尊宁复自说。吾度生死乎。答曰不也。故族姓子。佛世尊者。不舍生死。不求泥洹。设有生死泥洹之想。则不度二。彼无生死。何所度者不得泥洹。所以者何。不等生死至泥洹乎。梵天答曰。亦不生死。亦无泥洹也。</p>
  <p>于是世尊。赞持心梵天曰。善哉善哉。梵天。欲有所说当作斯说。乃为是说。说是应顺语时。二千比丘漏尽意解。梵天不复得于生死。亦无泥洹。如来说言。示有生死。无周旋者。亦无灭度。亦无所忧。亦不见人。有灭度者。设使梵天入此议者。则于其人无生死法。无泥洹法。于是众会。五百比丘。即从坐起私窃而去。而说此言。吾等见中净修梵行。心自念言。当得灭度。而无有人得灭度者。空复志求学斯道乎。安成慧耶。</p>
  <p>于是明网菩萨。前白佛言。唯然世尊。假使欲令法起生者。则于其人佛不兴出。彼不超度生死之难也。天中天。求见泥洹故。唯天中天。所谓泥洹蠲除一切众想之念。亦不汲汲。于诸通慧为殊异也。若所释是等比丘即为自欺也。天中天。于正法律而行出家。堕外邪见。而以志睹泥洹之处。譬如麻油酪酥醍醐。然即灭尽诸法。世尊永悉灭度。其永灭度。吾则谓之为甚慢矣。唯天中天。其修行者则无所修。逮平等者。终不造立所起之法。及与灭尽。亦无有求。欲得法者亦无平等。于是明网菩萨。谓持心梵天。梵天说此。五百比丘闻所说法。即从坐起私窃亡去。知斯等类意之所趣。何不入法。其有信乐。若以度脱于诸见网。持心答曰。族姓子。汝往游至江河沙等诸佛国土。劫数求索不能得离。如是像法亦无有脱。譬如痴子畏于虚空。而驰迸走在所至趣。不能离空。此比丘等亦复如是。正使达行不可称限。空相自然。无想之相亦复自然。无愿之相亦复自然。犹如复有第二士夫。求于虚空。八方上下欲得于空。心自念言。我欲得空。我欲得空所欲游至。口自说空而不知空。言与其身行于空中而不睹空。如是族姓子。斯诸比丘。求于灭度行于泥洹。而求灭度。不解所入。所以者何。所谓言曰得灭度者。但假号耳。犹如虚空。若有行空经游虚空。所言亦空。其泥洹者假托言耳。于是五百比丘闻说是语。漏尽意解逮得神通。各叹颂曰。唯然世尊。一切诸法皆悉灭度。假使有人求灭度者。则于其人佛不兴世。我等大圣。非为凡夫亦无所学。亦无不学。不生死不泥洹。无灭度法。所以者何。又诸通慧。我等已离所有道慧。兴诸佛法。于是尊者舍利弗。谓诸比丘曰。仁等已得造立。入于斯慧自获利耶。答曰。吾等已入造于尘劳而无所作。又问。何故说此。诸比丘曰。唯舍利弗。设断尘劳便入欲尘。不欲灭度。由是之故。吾等说言已得入矣。造于尘劳而无所作。舍利弗言。善哉善哉。族姓子。当咨嗟之。诸仁所立众佑之地。诸比丘曰。唯舍利弗。仁者世尊亦复是卿不净众佑。何况我等至清净乎。又问。此言何谓。诸比丘曰。佛知诸法界本悉清净。于是持心梵天。白世尊曰。唯然世尊。何谓世之众佑。佛告梵天。不为世法之所迷惑。不耻世法。又问世尊。云何净毕众佑之事乎。答曰。若于诸法无所受故。又问。谁为世间之福田乎。答曰。若有不失佛道故。又问。何谓众生之善友。答曰。不舍一切群黎故。又问。谁于如来有反复乎。答曰。其不违疑佛教命者。又问。何谓奉事如来乎。答曰。其晓了解不起际故。又问。何谓亲近如来行乎。答曰。宁失身命不毁禁戒故。又问。何谓恭敬于如来者乎。答曰。设使行者将养诸根故。又问。何谓世间大财富乎。答曰。七宝满具故。又问。何谓于世知厌足者乎。答曰。其已逮得度世智慧故。又问。何谓晓了乎。答曰。其于三界悉无所愿故。又问。何谓谏喻于世乎。答曰。其有休息一切结缚故。又问。何谓处世而安隐乎。答曰。其不贪者无受财故。又问。何谓不贪乎。答曰。无有阴盖故。又问。何谓离于阴盖乎。答曰。舍于六入亦无所释故。又问。何谓己过乎。答曰。晓了道慧故。又问。何谓菩萨为布施主乎。答曰。劝化一切众生之类。入诸通慧心故。又问。何谓禁戒乎。答曰。不舍道心故。又问。何谓为忍乎。答曰。见心灭尽故。又问。何谓精进乎。答曰。若求于心不得处所故。又问。何谓一心乎。答曰。心休息故。又问。何谓智慧乎。答曰。于一切法无音声故。又问。何谓菩萨行慈者乎。答曰。不随一切诸想行故。又问。何谓菩萨行哀者乎。答曰。无诸法念故。又问。何谓菩萨行喜者乎。答曰。不计吾我故。又问。何谓菩萨行护者乎。答曰。不计彼我想故。又问。何谓菩萨博立笃信乎。答曰。不舍诸法清白故。又问。何谓菩萨博闻住空者乎。答曰。不猗一切音声故。又问。何谓为惭。答曰。晓了内法蠲除故也。又问。何谓为愧。答曰。不习外事故也。又问世尊。何谓菩萨普无不入。于是世尊以颂答曰。</p>
  <p>其身清净　　不犯众恶　　口言清净</p>
  <p>常说至诚　　秉意清净　　常行慈心</p>
  <p>斯谓菩萨　　普无不入　　遵修慈行</p>
  <p>不猗染尘　　专于哀行　　无有恚害</p>
  <p>加以仁护　　无有愚痴　　斯谓菩萨</p>
  <p>普无不入　　若游聚落　　闲居亦然</p>
  <p>县邑燕处　　众会无差　　未曾违失</p>
  <p>威仪礼节　　斯谓菩萨　　普无不入</p>
  <p>皆悉遍信　　诸佛正法　　又常乐喜</p>
  <p>无我之典　　悦喜圣众　　无所有议</p>
  <p>斯谓菩萨　　普无不入　　脱于色欲</p>
  <p>不知所行　　度于嗔怒　　亦无所度</p>
  <p>晓了众行　　之所归趣　　斯谓菩萨</p>
  <p>普无不入　　亦不造著　　于欲之界</p>
  <p>亦不住立　　于形之界　　不著无形</p>
  <p>皆亦如是　　斯谓菩萨　　普无不入</p>
  <p>信乐诸法　　一切悉空　　然而众生</p>
  <p>驰骋思想　　由是之故　　不尽诸漏</p>
  <p>斯谓菩萨　　普无不入　　方便晓了</p>
  <p>缘一觉乘　　示以音声　　而教化之</p>
  <p>于佛大乘　　靡不达了　　斯谓菩萨</p>
  <p>普无不入　　一切皆知　　所当至处</p>
  <p>未曾违失　　导师之教　　常行等心</p>
  <p>于诸憎爱　　斯谓菩萨　　普无不入</p>
  <p>未曾想念　　过去之法　　当来现在</p>
  <p>亦复如是　　一切游居　　无所猗著</p>
  <p>斯谓菩萨　　普无不入</p>
  <p>于是持心梵天。白世尊曰。何谓菩萨度于世法。不处世法。现入于世。度脱众生。于世间法。示现世间平等。世法因缘游世。虽处于世。不坏世法。不失道法。于是世尊。寻时叹颂答持心曰。</p>
  <p class="l-js-5c">吾说世五阴　　于世无所著</p>
  <p class="l-js-5c">以不贪著世　　不舍世间法</p>
  <p class="l-js-5c">菩萨能了彼　　解知世自然</p>
  <p class="l-js-5c">诸阴为无本　　不著世间法</p>
  <p class="l-js-5c">有利若无利　　嗟叹若谤毁</p>
  <p class="l-js-5c">有名若无名　　耻世苦乐法</p>
  <p class="l-js-5c">彼用大智慧　　虽游于世法</p>
  <p class="l-js-5c">不见世所贪　　道意不可动</p>
  <p class="l-js-5c">得利不以悦　　弃捐亦不戚</p>
  <p class="l-js-5c">坚住如太山　　无能动摇者</p>
  <p class="l-js-5c">嗟叹若毁呰　　其志常平等</p>
  <p class="l-js-5c">名无名苦乐　　坚住于等心</p>
  <p class="l-js-5c">晓知世自然　　因从颠倒兴</p>
  <p class="l-js-5c">不生于世间　　明达独游步</p>
  <p class="l-js-5c">若入于世俗　　综了所至处</p>
  <p class="l-js-5c">是故随习俗　　度脱众生苦</p>
  <p class="l-js-5c">勇猛虽游世　　在俗如莲华</p>
  <p class="l-js-5c">不破坏世俗　　分别了法性</p>
  <p class="l-js-5c">假使行在世　　不分别世法</p>
  <p class="l-js-5c">故游于彼间　　究缚世俗相</p>
  <p class="l-js-5c">世相如虚空　　亦无处空相</p>
  <p class="l-js-5c">已能解了此　　则不著世俗</p>
  <p class="l-js-5c">随方俗所知　　顺而化众生</p>
  <p class="l-js-5c">贯达世自然　　不毁败于俗</p>
  <p class="l-js-5c">设无有五阴　　斯谓世自然</p>
  <p class="l-js-5c">其不晓了者　　常倚于世俗</p>
  <p class="l-js-5c">若能舍诸阴　　不起无所有</p>
  <p class="l-js-5c">虽现于世间　　于俗无所著</p>
  <p class="l-js-5c">其不了世法　　炽然于诤讼</p>
  <p class="l-js-5c">斯虚妄无诚　　常立处二相</p>
  <p class="l-js-5c">吾未曾预世　　亦无所诤讼</p>
  <p class="l-js-5c">佛以是之故　　部分自然法</p>
  <p class="l-js-5c">法者无所诤　　诸佛之所说</p>
  <p class="l-js-5c">通了世平等　　不虚无至诚</p>
  <p class="l-js-5c">两舌若诚谛　　逮得于教命</p>
  <p class="l-js-5c">假使为毒害　　与外道无异</p>
  <p class="l-js-5c">诸法诚审者　　无实无有虚</p>
  <p class="l-js-5c">是故世尊说　　度世无二法</p>
  <p class="l-js-5c">吾所达世慧　　斯为方俗法</p>
  <p class="l-js-5c">则无虚无实　　见世之罪恶</p>
  <p class="l-js-5c">为世之光明　　逮成大名闻</p>
  <p class="l-js-5c">佛所开了世　　清净无瑕秽</p>
  <p class="l-js-5c">假有观俗者　　身以睹自然</p>
  <p class="l-js-5c">则见等正觉　　现在十方者</p>
  <p class="l-js-5c">知诸法因缘　　诸法无自然</p>
  <p class="l-js-5c">若剖折因缘　　则能综理法</p>
  <p class="l-js-5c">其能解达法　　则能晓了空</p>
  <p class="l-js-5c">设能解识空　　则能别导师</p>
  <p class="l-js-5c">设分别讲世　　而求于音声</p>
  <p class="l-js-5c">虽行世间事　　不与世间俱</p>
  <p class="l-js-5c">若堕于诸见　　一切不及此</p>
  <p class="l-js-5c">假名游于世　　而不著俗事</p>
  <p class="l-js-5c">佛灭度之后　　其乐于忍者</p>
  <p class="l-js-5c">于彼佛现在　　导师之法身</p>
  <p class="l-js-5c">若持如此法　　则为供养佛</p>
  <p class="l-js-5c">处世为世尊　　导师之所知</p>
  <p class="l-js-5c">设弊魔波旬　　不能得其便</p>
  <p class="l-js-5c">若在于人间　　广说斯经者</p>
  <p class="l-js-5c">是党大智慧　　主布施一切</p>
  <p class="l-js-5c">戒禁为具足　　晓佛导师者</p>
  <p class="l-js-5c">斯度忍力勇　　游步于精进</p>
  <p class="l-js-5c">聪达乐禅定　　分别于世间</p>
  <p class="l-js-5c">说佛空无法　　其闻斯等类</p>
  <p class="l-js-5c">大士不复久　　处道场降魔</p>
  <h2>解诸法品第四</h2>
  <p>佛复告持心梵天。如来已度世间境界。示世俗教习乐于俗。欲度于世乐灭方俗。是谓世间之五阴也。其自念言。世我所度灭尽于世。求于五阴。游于道者。则名曰二所慕之径。复次梵天。所以名曰五阴者何。其五阴者方俗言耳。求诸见故舍受方俗。其所见者自然之想。斯则名曰为灭尽也。灭尽向道不受诸见。则为灭俗欲向正道。是故梵天。佛说斯言。世有三刺之门及三重担。习俗于世灭于世灭。尽于世间而求度脱。</p>
  <p>于是持心梵天。白世尊曰。假使如来说四谛事。谛何所归。佛告梵天。是为苦谛习谛。斯非圣谛。是为尽谛。向道之谛斯非圣谛。所以者何。假使诸苦为圣谛者。一切牛马骡驴犬豕。畜生伴党悉获圣谛。若以诸习为圣谛者。一切五趣所生群黎。当获圣谛。若以苦尽为圣谛者。一切众生见断灭事。便当悉除获致圣谛。至由道谛一切有为。悉当获致贤圣之道。势力圣谛。以是之故。梵天。观察苦习尽道。以为圣谛。其有晓了苦无所起。斯谓圣谛。其人行习者不为圣谛。其灭尽法不起不灭。斯谓圣谛。假使平等一切诸法。而无有二等于径路。斯贤圣谛。佛告梵天。所以曰谛无有虚者。何谓为虚。自计有身。而念有人。而备有寿。而言有命。著于男女。猗于三有。离于所有。恃于所起。依于所灭。受于生死。怙于泥洹。是谓为虚。此诸所受。于诸所受。无所依倚。亦无所求。斯谓为谛。欲除苦者则名曰虚。灭于习者斯亦为虚。吾当尽证是亦为虚。修行径路亦复为虚。所以者何。佛所教化八道品者。若四意止。斯亦谓虚。又问。何谓佛之所教所当思者。答曰。无意无念。一切诸法亦复如是。斯乃名曰佛之所教所当思者。为四意止则无所住。不处诸想。已不住于一切想者。则住真际。已住真际。则无所住。意无所处。意有所住。则为不实。名曰为虚。以是之故。当作斯观。无实无虚乃为圣谛。审者为谛。所谓谛者。无所生无所谛。如来虽兴为无所起。如来不住于法性及与泥洹也。亦无生死常审谛定。所以者何。其圣谛者。无有生死。亦无泥洹。佛言梵天。若有顺时证斯四谛。名曰正谛。</p>
  <p>佛告梵天。将来之世当有比丘。不能慎身。不护禁戒。不能制心。不精智慧。而当讲说。发生苦谛谓趣习谛。驰骋于斯。坏于三有。诸所生处。又说当求行于径路。是谓二谛驰骋其行。是等愚騃。吾则名之异学伴党。非佛弟子。非我声闻。志趣邪径。破坏正谛。而自放逸。吾处道场佛树下时。不归诚谛。亦无虚妄。佛于诸法。亦无所趣。以是之故。求如来法勿观二事。勿言有二。为二问也。白曰不敢也。天中天。答曰。是为颠倒迷惑之道。不能蠲除一切所趣。于是持心白世尊曰。如来之法而无颠倒。亦无所得。所以者何。如来逮成佛时。所号名曰平等觉者。为何谓耶。答曰。于梵天意所察云何。佛所说法。为有为无。为实为虚。答曰为虚。天中天。无所有也。安住至圣。又问梵天。其虚无法。为有所住。为无所住。答曰天尊。其虚无者。亦无所住。亦无不住。又问。云何梵天。而于诸法。亦不有住。亦不无住。大圣报曰。云何得道。答曰。彼无得道。告曰梵天。如来坐于树下。处在道场。晓了欲尘。所处颠倒。本常清净。空无自然。所晓了者。如无所了。亦不不了。所以者何。以是之故。吾所了法。逮正觉者。无见无闻。无念无知。无受无著。亦无所趣。皆以超越一切诸性。无言无辞无字无句。亦无言教。如是梵天。诸法如空。而尔欲得逮诸法乎。答曰不也。天中天。又复世尊。诸佛大圣甚不可及。至未曾有具诚谛法。诸佛世尊至有大哀。分别晓了寂然之法。而以文字为他人说。其有信乐如来说法。立诸德本具足所当。斯等众生。则于诸佛无有罪咎。所以者何。一切世间悉共信之志无所著。又天中天。世人信法。法是我所。倚俗著法。法无实无虚。无法非法。而世俗人依倚泥洹。于斯察之无有终始。亦无泥洹。俗倚善德。无有善德。亦无不善。俗倚安乐。无苦无乐。俗倚佛兴佛。亦不生亦不灭度。又复说法当得审谛显扬圣众。以无为事而为审谛。其经典者于世可信。譬如假喻从水生火从火出水。悉因缘合。佛言。如是觉了尘欲则成佛道。所由因缘。所以者何。如来所因觉了尘劳。成正觉者无逮正觉。既有所说而不见色。亦无所念。亦不造二。亦无所证。不得灭度。亦无寂然。唯然世尊。若族姓子族姓女。设有晓了信斯法者。则能蠲除一切诸见而得解脱。当为稽首归命作礼。奉若如来于过去佛。已为造行则为善友。所见摄护志乐微妙。殖众德本已为逮得。安谛之藏揽持法府则灭众罪。建立道业则致贵姓。总持如来言教之宗则为大施。放舍尘垢则护戒力。无爱欲力则致忍力。无疆恚勇为精进力而无懈厌。为禅定力弃除罪业。为智慧力舍离邪见。一切诸魔莫能回动。仇敌怨仇无能得胜终不诳惑。于世间人所言至诚讲说晓了。诸法本净则为真实。说究竟法则为如来之所摄护。则乐仁和游居安处。则为财富于贤圣业。则知止足于贤圣行。善见长养殷勤供事。则当见信度于彼岸。为志脱者而勖励之。乐得脱者即令勉济。无所依者而使凭附。乐无为者从得泥曰。乐于道者为具敷弘。慕超越者而为示现。又诸方术则为医王。一切病者为设良药。致于智慧则为力援。逮获[敖/力]势以为欢乐得出自在。不依因人亦不从受。无有恐惧衣毛不竖。如师子步致得妙乘。为如神龙安和其心。犹如调象游在众中。若如神仙则致勇猛。降伏怨敌游于大会。志强无惧意果自恣。而无所畏。所说正谛悉无有难。蠲尘劳法如月盛满。智慧光明如炬远照。如日之升无所不耀。灭除众冥若如锭燎。离于诸著无有增减。持行如地众生仰活。犹若良田百谷滋殖。洗一切垢譬若如水。灭除诸想犹若如火。于一切法而无所著。犹若如风。不可动摇如须弥山。志性坚强犹若金刚铁围之山。诸外异学莫能当者。声闻缘觉无能及者。以法等味譬若如海。则为度师。蠲除一切尘劳之渴。慕求经法未曾厌足。则于智慧而无充溢。则为圣皇而转法轮。颜貌姝特如天帝释。心得自在有如梵天。演法雷震犹如天阴。为雨甘露如澍洪泽。则得长益根力觉意。则得超度生死之患。便得进入于佛圣慧。则得逮近致佛正道。当获博闻无有伦匹。以过于量悉无有量。智慧辩才而无等侣。逮得总持志性坚强。意达聪明睹群生性。循观诸法其志果畅。常行慈愍哀世间人。已得超度世俗之事。行无所著犹如莲华。不为俗法之所染污。诸明智者悉爱敬之。诸博闻者多信从之。为众智士常所恭顺。诸天世人悉奉事之。诸禅思众稽首为礼。诸贤圣众咸来宗侍。声闻缘觉所共钦嘉。则好远离土地之行。则无谄饰不贪利养。威神巍巍履贤圣迹。端正殊雅色貌难及。威曜光光不可称究。则以相好而自庄严。则能执持佛之言教。则能顺护诸法训典。亦能奖济贤圣之众。便常逮见诸佛正觉。因当速成诸佛之眼。而为诸佛所见授决。则当获致具足三忍。寻当得座于佛树下。便能降伏魔及官属。得诸通慧而转法轮。则能兴发造诸佛事趣于深法。不恐不畏不难不懅。唯天中天。吾于一劫若复过劫。咨嗟显扬斯正士等。不能究竟。得其边际所行至德。诸佛之道深妙若兹。难受难解不可睹见难晓难了。若有受持而讽诵读。便复奉行。若能广演普分布者。于彼法说。则能立众第一笃信。佛告梵天。仁所咨嗟诸正士者。至真之德安能究尽。不能及知如佛所究。如来则以无碍之慧申畅其德。尔乃达了究尽之耳。如来所说句议旨趣。斯诸正士悉当了达。而普顺从不为逆乱。所为至诚不为迷惑。悉建正议志不驰骋。于严饰事晓如应辞。犹若如来所演言教。譬若大圣讲诚谛法。又若如来所说法者。复超于此严饰章句。不能究尽觉了所有。无循无逆无制无通。尔乃达识而不放逸。在于严饰不循言辞之所知也。设无言辞则是如来说法之辞。如来所可讲说经者方便宣法。如来加以兴无极哀。而为众生敷陈经典。佛告梵天。假使菩萨能分别了如来五力所因疗治。是为菩萨。则能建立造诸佛事。又问世尊。何谓如来五力所疗。大圣答曰。谓法言辞入如应说。善权方便光显于法不失句义。分别道迹入于大哀。佛言梵天。是为如来五力所疗。一切声闻缘觉之等所不能及。又问世尊。以何言辞如来演教。世尊告曰。过去当来现在之教。欲尘之语颠倒之言。世俗度世。有漏无漏。所著无著。有罪无罪。所有无有。我人寿命逮造证辞。周旋生死灭度之辞。是为梵天。诸所言说斯众辞者。观辞如幻无所成故。观辞如梦见无实故。观辞如响报应缘对声故。观辞如影现缘合有故。观辞如镜像照现故。观辞如形印之有故。观辞如[火*佥]颠倒见故。观辞如空所有尽故。观辞无言不可得故。佛语梵天。假使菩萨。能晓了此诸法言辞。是菩萨者。乃能讲说诸法言辞。又于诸法无所依倚。以无所倚则能逮得无碍辩才。以能逮得无碍辩才。则能为诸挂阂之众显曜平等。亦与同处讲说经法而不质阂。于一切辞不坏法性。游诸言辞及所破坏悉无所倚。设使梵天如来所说。显无言辞则为讲法。梵天欲知何所菩萨。而于如来行诚谛事。善权方便于斯梵天。如来于尘而现结恨。又于结恨而现尘劳。菩萨悉当晓了彼趣。何谓梵天如来于尘而现结恨。尘劳自然等无差特故。又于结恨而现尘劳。依于结恨而行惠施泥洹清净。谓诸愚戆不能晓了众恼之患故。又彼菩萨。晓了所有布施之事。后世大宝故。则无所趣。无所趣者则曰无为禁诚泥洹。悉无所有亦无所行故。忍辱无为虚无所有故。精进无为遵修意故。禅思无为无所悦故。智慧无为逮得相故。于欲离欲之本际者法性无欲故。嗔恚本际计于法性无结恨故。愚痴本际计于法性无愚痴故。生死无为之本际者则无所生。其无为者不倚生死。至诚虚妄所见言辞。虚妄至诚则致慢恣。复次梵天。如来次第而因真谛。随其因缘而计有常。知有吾我则为蠲除非议之事。其邪见者而无笃信。兴造反业令知反复。去于无信悉除所愿。邪见身者如来悉知。便为斯等分别说之。见所应者如来则为说诚谛教。假使众生弃捐贡高自大事者。如来则以已诚谛教而讲说之。是为梵天如来至真。至真言教菩萨于彼。则当晓了斯方便行。设使归此一切所说权方便者。如来兴者便得解脱。于非邪事而笃信者。则见诸色之所报应而起众生。便因如来得解脱也。若演法身便为知来真谛之辞。解脱邪法而行笃信。因法而度敬文字者。众生之类不为说此。解邪见法未曾信斯。亦无所得亦无差别。言有泥洹则为邪信。处于颠倒尘劳无为无有灭度。斯则为信而得解脱。无所生法不坏诸法。言有人者则为邪信。入于寂然而欲度者便无有人。其邪信者即自解脱真谛之事。是故梵天。于斯菩萨不能晓了。真谛言辞权方便者。于一切音无所恐畏。为无量人众生之类。开导利义于彼梵天。如来至真以何方便。为众生说法。其布施者得大富有。持戒生天。忍辱端正精进获明。若禅思者致悦不乱。学智慧者灭除尘劳爱欲之著。若博闻者疾逮智慧行于十善。乃得处天及在人间。行慈悲喜护致升梵天。观察寂然澹泊获果致逮学地。得不学地缘觉之地。清净众佑佛之道地。所示现慧无有边际。等于泥洹灭一切苦。佛言梵天。吾则应时善权方便。为诸众生布告显示。如是像法。如来未曾心怀众想。计吾我人寿命也。如来所行亦无所得。亦不悭贪亦无所施。亦不持戒亦不毁禁。亦不忍辱亦不嗔恚。亦不精进亦不懈怠。亦不禅定亦不乱意。亦不智慧亦不愚痴。亦无有道亦不灭度。亦无所安亦无众患。佛言梵天。教化众生使令精勤专修奉行。所因精勤专修奉行。当入斯法如本志愿。或有获致道迹往来。不还无著至于缘觉。若复得入逮成无上正真之道。至无为度。是为梵天如来至真善权方便。而为众生敷陈经典。彼又菩萨当为众生善权方便。兴说大哀。常以正法而奖济之。何谓如来之所说者。法无有眼亦无有脱。耳鼻口身意亦复如是无有脱者。所以者何。眼者则空而无有吾。亦无我所则悉本净。耳鼻口身意亦复如是彼则为空。便无有吾亦无我所则悉本净。佛言梵天。是为一切悉归脱门。有所归趣为之眩惑。色声香味细滑法。其六事者亦复如是。一切诸法皆悉为空。无想无愿无起无灭。亦无有住亦不不住。所可谓者意不住生。本净自然澹泊寂寞。佛言梵天。如来一切悉以文字演为脱门。或以等御痴騃之句。普顺文字心当观之为真谛教。如来一切所可分别悉至解脱。敢可说者悉诚谛句。如来说经无有尘劳。所演法者皆无解脱归灭度也。是为如来所说典籍。斯谓菩萨所当学者。佛告梵天。如来至真以何方便遍修大哀。而为众生讲说法乎。如来则以三十二事有所发遣。而加大哀济于众生。何为三十二。无有吾我。于一切法令众生类解信无身。如来于彼而兴大哀(一)。于一切法众生无受而反有人。如来于彼兴发大哀(二)。一切诸法则无有命。而众生反计有命。如来于彼兴显大哀(三)。一切诸法而无有寿。而众生反计有寿。如来于彼兴显大哀(四)。一切诸法为无所有。而众生反计有处所。如来于彼兴显大哀(五)。一切诸法都无所依。而众生反有所倚著(六)。一切诸法悉为虚无。而众生反志有所乐(七)。一切诸法悉无吾我。而众生反计有吾我(八)。一切诸法悉无有主。而众生反专志贪受(九)。一切诸法悉无可受。而众生反依倚形貌(十)。一切诸法悉无所生。而众生反著于所生(十一)。一切诸法悉无有没。而众生反贪于生死(十二)。一切诸法悉无欲尘。而众生反没溺尘垢(十三)。一切诸法悉无贪欲。而众生反为所染污(十四)。一切诸法悉无恚怒。而众生反怀胁结恨(十五)。一切诸法悉无愚痴。而众生反为之迷惑(十六)。一切诸法悉无所从来。而众生反乐倚所趣(十七)。一切诸法悉无所趣。而众生反依于终始(十八)。一切诸法悉无造行。而众生反务建所修(十九)。一切诸法悉无放逸而众生反驰骋纵恣(二十)。一切诸法悉为空静。而众生反处于所见(二十一)。一切诸法悉为无想。而众生反想行为上(二十二)。一切诸法悉无有愿而众生反志于所侥(二十三)。已为远离若干种事有所受者。世俗所怙嗔怒结恨。所获患厌不与怨敌而集会也及诸不忍处于仁和(二十四)。遵修颠倒为世所习游于邪径。则能弃除所生之处(二十五)。彼则无有审道所趣。则为烦愦得于财利世俗所依。则而志慕一切资业。当以抑制诸无厌欲。即使具足贤圣之货。信戒惭愧闻施智慧。建立于此具足七财(二十六)。吾谓众生为恩爱仆。以无坚要为坚要想。财业家居妻子之娱便无有安。所以谓之为恩爱仆。众生之类无有坚要为坚固想。当为讲说计有常者为现无常(二十七)。吾谓众生求财利业。则为仇怨。而反谓之为是亲友。吾为建立显亲友行。而为蠲除勤苦之患究竟灭度(二十八)。吾谓众生以反邪业。各各处于若干言教。当为讲说清净微妙无业之命分别说法(二十九)。吾谓众生为诸尘垢而现污染。于家居事多有患害扰攘之务。而为说法当令出去等度三界(三十)。处于所作一切诸法。因贪起住众缘所处诸立之相。众生于彼而修懈废。当为说法至圣解脱。劝令精进为度坚要。而说经法悉使获安。又加于是而复反舍无阂之慧(三十一)。最尊灭度志于下贱声闻缘觉。当为显示微妙之行。如来因此则于众生兴阐大哀。</p>
  <p>佛告梵天。是为三十二事。如来开导顺化众生。敷弘大哀。斯为如来。谓行大哀。佛告梵天。若有菩萨奉行于斯三十二事。合集大哀。如是菩萨为大士者。名大福田为大威神。乐于巍巍至不退转。为众生故而造立行。佛说此大哀法门品时。三万二千人。发无上正真道意。三万二千菩萨得不起法忍。</p>
</body></html>