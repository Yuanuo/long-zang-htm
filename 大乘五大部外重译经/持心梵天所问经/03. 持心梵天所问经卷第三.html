<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>持心梵天所问经卷第三</title>
</head>
<body>
  <h1 class="head">持心梵天所问经卷第三</h1>
  <h2>论寂品第八</h2>
  <p>尔时持心梵天。谓普行菩萨曰。族姓子。仁者以何行为行。答曰。其所行者一切有为悉无所有。而随众生所著行者。又问。一切众生所有为著行者。何谓为众生行。答曰。从诸如来之所行也。又问。计诸如来为何所行而以为行。答曰一切永空而以为行。又问。一切愚痴凡夫诸所行者。又诸如来之所行者亦如是乎。设如斯者何谓如来之境界耶。答曰。仁欲使空有别异乎。报曰不也。答曰。云何世尊不云诸法空乎。报曰如是。答曰。以是之故一切诸法无有差别。又此所行。而无有相。梵天当知。如来不处诸法为若干也。于是持心梵天问普首曰。所谓行者所行为何。答曰。行四梵行乃名为行。又问梵天。其四梵行而为行者不为游空。所在造行常修四梵。具足诸行乃为游空。假使梵天行在闲居。若处旷野而常具足于四梵行。此乃名曰行游于空。设令复处讲堂棚阁。紫金床座敷具重叠。而不遵修于四梵行。此则不曰游于空也。用不晓了行之所致。又问。以何等行为慧见行。答曰。假使行者空不见身也。又问。其不见我为睹慧乎。答曰。如是梵天。其不见我则睹慧矣。犹如梵天有聪明王。若圣达帝其臣吏者则有智慧。而为帝王之所敬重。如是如是。其不见我乃睹净慧。又问。谁不见我。答曰。无吾我法。斯等之畴则为具足所有身也。如是一类名曰见我。又问。如今所说吾观其谊。不见我者则为见佛。所以者何。吾我自然佛亦自然。溥首。如来所见何等。答曰。离吾我见。所以者何。其不见我则为见法。其见法者即为见佛。又问溥首。无我因缘若成就者则致平等。答曰。梵天假使成就诸有形事。宁可谓之致平等乎。又问。云何溥首。为何所获得致平等而成就耶。答曰。无所蠲除亦不造证。其奉此者获致平等。又问。其慧眼何所睹乎。答曰梵天。其慧眼者不有所见。其慧眼者不见有为及与无为。所以者何。想念有为其无想念则为慧眼。光曜达者则已超度所有眼迹。以是之故为无所见。又问溥首。因缘吾我成就平等。比丘由是不获果耶。答曰梵天。宁可使令无平等者得果证乎。不为等疗正使遵修不得果证。离于想念乃睹获矣。设处憍慢非平等疗。若有憍慢若不憍慢不得约时。又问溥首。以何等法而为约时而云约时。答曰。其法不生亦不今生亦无当生。是则诸法之约时也。吾说约时则谓此矣。又问溥首。如是生者为何约时。答曰。如是约时其不生者是谓为生。超度一切诸行所见。斯则名曰为平等也。又问。其平等者为何谓耶。答曰。平等吾我及与灭度而不为二。是则名曰为平等也。其平等者无所猗据。是谓平等。所演平均。是谓平等。无利与不利谊与不谊。是谓平等。蠲除一切所可思念。是谓平等。于时世尊赞溥首曰。善哉善哉。快说斯言实如所云。说是语时。七千比丘漏尽意解。二万二千天子远尘离垢得法眼净。一万比丘离于爱欲。二百天人发无上正真道意。五百菩萨得不起法忍。</p>
  <p>于是持心梵天白世尊曰。溥首童真为作佛事。溥首寻时答梵天曰。佛无兴出何所为法。若不作法有所处乎。又问溥首。世尊不为化无量人至灭度耶。仁者不为不可称计众生之类造利谊乎。答曰梵天。无有人类反欲令有乎。报曰不也。答曰。梵天卿反欲令人物之品成就人乎。报曰不也。答曰。梵天卿复欲令如来无碍。若无所有令兴发乎。报曰不也。答曰。何所人类。如来所济令得灭度。报曰溥首。其法不生。向者所说如兹计之。无有生死亦无灭度亦无所获。答曰。如是梵天。如来至真不得生死亦不灭度。又复梵天。世尊所化解脱声闻。计于彼等亦无生死。亦无灭度则为灭度。所谓梵天。为灭度者方俗言耳。假托名号。所谓生死亦习俗言。而无终始周旋者也。亦无灭度。报曰溥首。谁当肯信此言者乎。答曰。其于诸法无所著者也。又问溥首。其有所猗为何著乎。答曰梵天。其有所猗为著虚妄。假使梵天。彼诚谛者则无其慢于此亦不有所乐也。何况当复猗著空乎。是故见诚谛者则无所著。已无所著则无生死。已无生死不离生死。已不离生死。斯乃名曰为灭度矣。又问溥首。其灭度者为何志求于灭度乎。答曰梵天。其灭度者名转相因。为诸识行其慧之行。诸行澹泊不有所由则无所处。其无所处斯乃名曰为灭度矣。无处行者则曰永灭。斯为道约时也。无有生者。是乃名曰为四谛也。于是普行菩萨。问溥首曰。今所说者悉诚谛言也。答曰。族姓子。一切所言皆为诚谛。又问溥首。其所言者。虚妄响像亦诚谛乎。答曰。实为诚谛。所以者何。其所言者皆无处所而无所立。已得自在名曰诚谛。斯一切言悉为诚谛。其诸天人如来至真亦说言教。计斯诸言亦无若干亦无有异。所以者何。一切所说皆如来辞。一切如来亦无所行亦无进退。其有言辞若复演教。皆亦如是言教为教。以是之故一切所言。平等文字以等文字。则能一等于文字矣。已能等一切文字者。则得自在便能平等。一切言辞普行平等。又问溥首。如来至真岂不分别。贤圣言辞无贤圣辞。答曰。仁者欲令诸贤圣众为文字教乎。复又欲令无有文字贤圣教乎。报曰如是。溥首答曰。其贤圣文字。无贤圣文字。有想念乎。报曰不也。答曰。是故文字无有想念。假使弃舍一切想念。斯曰贤圣。无有言辞。其贤圣者不以文字有所说也。无有人想亦无法想。犹如伎乐及与大鼓节奏之鼓。因缘有声亦无想念。贤圣亦然。现有所说而有言辞亦无所著。又问溥首。如来言曰。设聚会者当兴二事。若讲论法若如贤圣而嘿寂然。于彼溥首。何谓论法。何谓圣寂。答曰。设不诤于佛。不反经法。不乱圣众。斯乃名曰为讲法矣。若思法者。其志佛者离于色欲。所谓法者无为无形。所谓圣众贤圣寂然也。复次族姓子。其四意止遵修精勤。分别解者斯为论法。心无所念于一切法。斯则名曰贤圣寂然。族姓子。其有精勤分别解说于四意断。斯谓论法。所论于法于平等者。不为平等亦不造取。则名圣寂。若有遵修讲四神足。斯为论法。设复无身无言无心。则名圣寂遵修解说。五根五力则为论法。又若无声不信于法。则无贤圣择取诸法。专精一意而自建立。等成本解脱。于诸法而悉信之。一切所说而悉决了行于智慧。是则名曰贤圣解脱。遵贤圣脱于七觉意。则谓论法等。察于色欲不举不下。得此行者则名圣寂。遵修精勤解八圣道。是则名曰为论法矣。已见种姓之所生处。譬如浮筏。不著于法。不著非法。则名圣寂。族姓子。知其有解了三十七品法之所归。斯则名曰为讲论法。假使于此以法证身则不离身。睹于法者则不离法。其有见者而无本见。若不见二则不睹二。如其所见现在智慧之所见者则不有见。其不见者乃名圣寂。又族姓子。其分别说不我同像。不他同像不法同像。斯则论法。设不得法离于一切文字之教音声言说。弃除憍慢兴发澹泊。其心寂然究竟于行。斯则名曰贤圣寂然。又族姓子。若他众生及余异人。各各睹见斯诸人根为分别说。假使定意若心乱者。斯诸贤圣为寂然也。有所建立而无愦乱。</p>
  <p>于是普行菩萨问溥首曰。如今仁者有所论说。吾观谊归一切声闻及与缘觉。无有法说无贤圣寂。所以者何。不能晓了众生根本不究平等。又复溥首。谁当说彼有平等意。谁为顺法住贤圣寂耶。当谓如来为平等也。诸佛世尊乃能晓了。众生根本而常专定。于时世尊告溥首曰。实如普行族姓子之所说也。诸佛世尊乃能了耳。于是贤者须菩提白世尊曰。我亲面从世尊启受。告诸比丘。若聚会坐当兴二事。一讲论经典。二遵贤圣寂。设声闻众不奉行者。何因如来为诸声闻说斯法言。当分别说讲论经典。若不尔者贤圣寂然。世尊告曰。于须菩提意云何。诸声闻众以无所问能有讲论。贤圣寂然而为行乎。答曰不也。天中之天。故须菩提当造斯观。一切声闻及与缘觉。无有法说贤圣寂然。于是溥首谓贤者须菩提。耆旧。岂知如来所见众生根本。于此所造八万四千行分别说者。宁讽诵乎。耆年于彼以何智慧而观解脱。答曰不及。报曰。卿便定意有三昧。名观众生心。住此定者便能观察见众生心。己心他心而不挂阂。答曰不及。溥首又曰。唯须菩提。如来有言八万四千行。因其所行而分别说。了于医药三昧正受而不动摇。普知一切众生之心。是故须菩提当造斯观。此非声闻缘觉地之所能及。唯须菩提。有淫行人缘以空事而得解脱。如来悉知。若不因空。或复有人而怀怒行睹见瑕疵。因其嗔恚而得解脱。不以慈心。如来悉知。或复有人而怀痴行。因以讲说而得解脱。不以说法。如来悉知。或复有人怀等分行不缘空行。亦不以观而得解脱。不以慈心。亦不嗔恨而得度世。不以劝赞不以说法而得解脱。又复如来。因随说法应其行根。缘厥形类而得解脱。如来悉知。是故须菩提当造斯观。如来禅定讲说尊法。名贤圣寂。于时须菩提谓溥首曰。缘觉以是不任讲法无贤圣寂。唯有菩萨具足斯法。乃能讲说及贤圣寂。答曰。如来明其所知靡不通达。世尊告须菩提。有三昧名入一切音。整其乱心。菩萨以此三昧正受定行。普具众德等备诸行。于是溥首菩萨问普行菩萨曰。族姓子。说八万四千行八万四千诸品藏者。是则名曰讲说经法。晓一切想至灭寂定。此乃名曰贤圣寂然。又族姓子。佛以一劫复过一劫。分别决此所说法义。斯乃名曰贤圣寂然。彼时世尊告普行曰。族姓子。乃去往昔过无数劫。不可计会无有限量不可思议。尔时有佛。名曰普光如来至真。兴出于世。劫曰名闻。世界名爱见。普光如来爱见世界。丰熟安隐米谷平贱。无患快乐天人繁炽。其佛世界以一切宝合成为地。以众香树而熏香。柔软细好譬如妙衣。等以众宝莲华庄严。爱见世界。有四百亿四域天下。一一四域三百三十六万里。一一城郭纵广四十万里。皆以珍宝自然庄严。一一大城有二十郡。而为部党及诸县邑。一一大城所有国主。典领无量百千居民。又彼人民敢目所睹。但见好喜可意所敬。一切众民悉得念佛三昧之定。以故彼佛世界名爱见。设诸菩萨诣异佛国土。则不以乐于他世界。若普光如来说三乘教。为诸声闻讲说经法。广复加意而解释谊。则兴二行宣畅说法圣澹泊行。东方世界有二菩萨。止在医王如来佛土。一名欲尽。二名持意。诣普光如来所稽首于地。右绕三匝叉手而住。彼佛世界。名清净普说三昧。以一事故界名清净。假使菩萨逮得斯定。则舍一切众想尘劳。便得佛法光明。以故世界名曰清净。过去诸法皆悉清净。当来诸法亦悉清净。现在诸法亦皆清净。此名二清净。所以名清净者。谓真清净。真清净者亦无所生亦无清净。其清净者本源清净。故名本清净。其本清净则一切法。何所法者而本清净空则本净。便皆远离一切诸法。悉为虚妄无想本净。又一切法则以蠲除诸所思想。邪念之事悉为消灭。其无愿者则为本净。一切诸法为不应行。为无所愿堪任究竟。以离自然能为本净。斯则名曰本净明显本净光耀。如生死净泥洹本净亦复如是。如泥洹净一切诸法本净亦然。斯则名曰为本净也。心之显明犹族姓子。虚空无处无所志愿。设姓能一疗治尘劳。心之本净无有处所无所志求。则能蠲去尘劳之欲。斯族姓子。心本清净心为显明。犹如虚空云雾烟尘不害虚空。亦无所坏亦无所照。虚空本净无能污者亦无尘劳。是究竟说永无所污故曰虚空。假使思惟顺如应者。凡夫愚戆言发尘劳。心之本净无能污处以无能污。是故名曰本末清净。设不染污故曰本净。是故解脱为解脱也。斯族姓子。清净世界而普等入。彼时世尊为诸菩萨。而分别说闻斯三昧。心则趣法光明之耀。于时尽意菩萨白普光如来。我身曾闻天中之天。又斯普入当何方便而修行乎。普光佛告尽意菩萨。诸贤至此为族姓子。当行二行。何谓为二。分别说法贤圣寂然澹泊之行。又族姓子。彼之菩萨因从世尊闻。稽首佛足右绕三匝即时而退。寻便至于别异游观。于化棚阁因而遵行。时有梵天名曰善光。与七万二千诸天梵俱。往诣菩萨稽首足下。适见此已即问菩萨。时族姓子辄有所说。普光如来而聚会耶。诸比丘坐亦说经言。当行二事。分别说法贤圣寂然而无所念。彼族姓子。何谓说法贤圣寂然。</p>
  <p>彼时菩萨谓善光梵天。梵天且听粗答所问。如来目观分别说耳度于无极。是族姓子乎。彼菩萨众以此二句。而为众会广说其义。时七万二千梵天。咸发无上正真道意。得不起法忍。善光菩萨得普明三昧。是族姓子。诸菩萨不可制止。无阂辩才兴发难问。谁讲说法。贤圣寂然而开演说。于七万六千岁。宣布二句而发遣之。不得一句之边崖。况复二句。于时如来住在虚空而发斯言。止族姓子。勿得言说兴于诤讼。闻其譬喻诸所言说。如呼声响所因得脱。便而顺从因响便入。其辩才者有所分别。无尽之行不可究竟。吾发意顷于一劫中若复过劫。若是问谊叹彼贤辩。不可究竟不得边崖。卿贤者等不能穷尽辩才之慧。又而复次寂静。佛言。寂然澹泊无有文字谊宜之事。又不以利养如供养利。是为谊宜又所救济心念识之。从如来闻有所解说。则时默然。故族姓子。菩萨一念之顷能叹讼说。百千劫数所演辩才。行此然后当造斯念。而有菩萨。名曰巍巍救护尽意。在于人间而说此语。普行梵天及二菩萨所入之地。省察往昔岂异人乎。勿造斯观。所以者何。尔时尽意菩萨者今溥首是。持意菩萨今普行是。善光梵天今持心梵天是也。</p>
  <h2>力行品第九</h2>
  <p>于是普行菩萨。白佛大圣曰。至未曾有。天中之天。诸如来世尊道德高妙。乃能如是获大利义。因从精进而常勤力。其懈怠者虽百千佛奈之何耶。唯然世尊。其为道者当专精勤。溥首童真问普行曰。仁族姓子。岂能别知何所遵修。名于菩萨为精勤乎。答曰。假使菩萨遵修行者而有时节。无所思念不舍精勤。又问。何谓精勤而有时节亦无所念。答曰。假使行者不想诸法。则而时节为无所念。又问。何谓如时而无所念。答曰。设于诸法悉能奉行。睹见平等则为时节亦无所念。又问。岂可能令见等行乎。答曰不也。设见平等者。则便堕于六十二见。不为平等。持心梵天问溥首曰。其平等者不见诸法乃名平等。溥首答曰。何故梵天而不见乎。报曰。除于二事故不有见。无所见者乃为等见。又问。岂在梵宫为等见乎。报曰。何等为见。答曰。其所见者如色无本不造差别。如有所见也。痛痒行识而无有本等不差别。设使溥首。睹于五阴而无本者。则为示现于世间矣。为平等见也。又问。在于梵宫行何所行。答曰。尽于诸相则为是行。是为溥首世俗所行。又问。设使诸相灭世心相者。云何尽于心相行乎。答曰溥首。世间之相不为尽也。又问。何谓分别为诸相行。为世间行。答曰。其都尽者则无所尽。其有尽者而不可尽。又问梵天。如来至真岂不有云。其尽法者谓有为事。答曰。其尽法者未曾复尽。如来说曰。其尽法者谓有为事。又问梵天。何谓名曰为有为事。答曰。其尽法者名曰有为。又问梵天。有为之事为何所立。答曰。住于无为自然之处则为有为。又问。有为无为。斯诸法者有何差别。答曰。有为无为诸法之者。以方俗事言有差别。方俗说斯是为有为此为无为。其有为法及无为法。则无殊别法无有异。又问梵天。所言法者为何谓耶。答曰。所云法者无有差别。是谓为法。又问。何谓为言。答曰。有所嘱累有所讲说。是谓言说所以者何。一切言说平等相像。如来分别为平等也。有所说者不为差别。是故名曰为言说也。又复溥首。一切所言为无所言。斯则名曰无所逮得。为佛所言平等觉者。不有所获无所言行。又问。何谓平等觉佛所念行。答曰。不行于色不行诸相不行于法。又问。难获之相而有说法为念行乎。答曰不也。其有相者法则无本。无有真实而不差别。此为如来之所念行。其所行者为无所行。亦无有本亦无所说亦无所失。又问梵天。云何如来成平等觉。答曰溥首。如来晓了一切诸法悉为本净。自然无本逮平等觉。以故因号平等正觉。</p>
  <h2>志大乘品第十</h2>
  <p>于是普行菩萨白世尊曰。何谓大圣名于菩萨志于大乘当何以观。世尊以颂答普行曰。</p>
  <p class="l-js-5c">若志求佛道　　未曾慕于色</p>
  <p class="l-js-5c">如色道亦然　　斯为意慕道</p>
  <p class="l-js-5c">色与道无异　　行者亦如兹</p>
  <p class="l-js-5c">所愿无所坏　　则道第一慧</p>
  <p class="l-js-5c">无坏义道义　　道者无利义</p>
  <p class="l-js-5c">其修第一义　　乃为志求道</p>
  <p class="l-js-5c">于阴求佛道　　众种及诸入</p>
  <p class="l-js-5c">晓是为等觉　　与道无差别</p>
  <p class="l-js-5c">如使不受法　　无上下中间</p>
  <p class="l-js-5c">亦无所弃捐　　乃为志求道</p>
  <p class="l-js-5c">若法若非法　　不想此二事</p>
  <p class="l-js-5c">以不获两缘　　乃为志求道</p>
  <p class="l-js-5c">有为则二事　　无为则无二</p>
  <p class="l-js-5c">弃捐分别事　　乃为修道行</p>
  <p class="l-js-5c">而超度凡夫　　住立于寂然</p>
  <p class="l-js-5c">不得贤圣果　　世众佑无著</p>
  <p class="l-js-5c">观于世间法　　处俗如莲华</p>
  <p class="l-js-5c">遵修尊妙行　　乃为志求道</p>
  <p class="l-js-5c">于世所在游　　于彼而造行</p>
  <p class="l-js-5c">俗人所缚著　　明哲则解脱</p>
  <p class="l-js-5c">不畏于生死　　菩萨志性强</p>
  <p class="l-js-5c">无怯而坚固　　修行于佛道</p>
  <p class="l-js-5c">设使晓了者　　分别于法性</p>
  <p class="l-js-5c">于法与非法　　一切无所想</p>
  <p class="l-js-5c">不释离诸法　　专修于佛道</p>
  <p class="l-js-5c">未曾有堕落　　彼道无有想</p>
  <p class="l-js-5c">诸法无有相　　譬之如虚空</p>
  <p class="l-js-5c">无相不无相　　明者不念斯</p>
  <p class="l-js-5c">于行勇方便　　善权度无极</p>
  <p class="l-js-5c">则令他众生　　具足所志乐</p>
  <p class="l-js-5c">常总持正法　　住立于平等</p>
  <p class="l-js-5c">是则为正法　　在典无众念</p>
  <p class="l-js-5c">诸佛虽兴出　　则为无所起</p>
  <p class="l-js-5c">常住于正法　　斯能奉经典</p>
  <p class="l-js-5c">一切法现在　　如法及非法</p>
  <p class="l-js-5c">所说亦如斯　　则住于无本</p>
  <p class="l-js-5c">遵修微妙道　　而不了魔事</p>
  <p class="l-js-5c">于诸法亦然　　则不受道教</p>
  <p class="l-js-5c">志愿于佛道　　而以建行慢</p>
  <p class="l-js-5c">则无有慧教　　所说无所获</p>
  <p class="l-js-5c">诸佛慧无量　　于法不著法</p>
  <p class="l-js-5c">于彼无所猗　　斯道度彼岸</p>
  <p class="l-js-5c">布施志于道　　心乐于施舍</p>
  <p class="l-js-5c">降伏一切有　　不著于佛道</p>
  <p class="l-js-5c">法不可得胜　　亦不可奉受</p>
  <p class="l-js-5c">诸法亦如是　　不得心形像</p>
  <p class="l-js-5c">致究竟解脱　　晓了一切法</p>
  <p class="l-js-5c">彼修愍哀句　　则为无诸见</p>
  <p class="l-js-5c">彼等计吾我　　则无有二事</p>
  <p class="l-js-5c">不处于贡高　　不慕诸所有</p>
  <p class="l-js-5c">一切行布施　　劝助于佛道</p>
  <p class="l-js-5c">布施及道德　　不处计有二</p>
  <p class="l-js-5c">禁戒无所行　　常立于正道</p>
  <p class="l-js-5c">亦无有想念　　言吾立禁戒</p>
  <p class="l-js-5c">无为无所生　　圣达了禁戒</p>
  <p class="l-js-5c">以故戒清净　　解结如虚空</p>
  <p class="l-js-5c">身如镜中像　　言如呼声响</p>
  <p class="l-js-5c">了心若如幻　　不以戒念慢</p>
  <p class="l-js-5c">斯则遵师教　　彼乐于寂然</p>
  <p class="l-js-5c">灭除一切恶　　澹泊度无极</p>
  <p class="l-js-5c">所谓禁戒者　　则无有二事</p>
  <p class="l-js-5c">悉分别法性　　此戒则无漏</p>
  <p class="l-js-5c">忍辱度无极　　堪任一切患</p>
  <p class="l-js-5c">众生亦复然　　平等立众想</p>
  <p class="l-js-5c">不猗于虚空　　诸法无所住</p>
  <p class="l-js-5c">彼无有骂詈　　则亦无所有</p>
  <p class="l-js-5c">设节节解身　　心不怀怒恨</p>
  <p class="l-js-5c">其心无所住　　亦不处内外</p>
  <p class="l-js-5c">自观立四众　　如能忍怨仇</p>
  <p class="l-js-5c">终不为恶行　　忍辱犹若地</p>
  <p class="l-js-5c">现在还致此　　乃名曰忍辱</p>
  <p class="l-js-5c">斯一切众生　　不能令嗔恚</p>
  <p class="l-js-5c">劝助乐大乘　　势强无所畏</p>
  <p class="l-js-5c">其心意所行　　未曾有所著</p>
  <p class="l-js-5c">因从始原际　　生死不可知</p>
  <p class="l-js-5c">则以一人故　　誓被大力铠</p>
  <p class="l-js-5c">其法未曾生　　岂能有坏乎</p>
  <p class="l-js-5c">颠倒之处力　　不了于本际</p>
  <p class="l-js-5c">诸种立天眼　　法性无思议</p>
  <p class="l-js-5c">晓了如是者　　不起无所尽</p>
  <p class="l-js-5c">众生不了斯　　诸法与非法</p>
  <p class="l-js-5c">常精勤此义　　颠倒于放逸</p>
  <p class="l-js-5c">诸佛不得入　　究竟无所有</p>
  <p class="l-js-5c">无行常被铠　　观精进差特</p>
  <p class="l-js-5c">选择一切法　　如幻若野马</p>
  <p class="l-js-5c">彼获无坚恶　　犹如观虚空</p>
  <p class="l-js-5c">思想于虚伪　　猗著无所益</p>
  <p class="l-js-5c">以故说平等　　得至于灭度</p>
  <p class="l-js-5c">以此精进义　　遵修无所坏</p>
  <p class="l-js-5c">行所行离行　　精进最为上</p>
  <p class="l-js-5c">道行为寂然　　遵修于空义</p>
  <p class="l-js-5c">勿信于虚伪　　厥意畏生死</p>
  <p class="l-js-5c">勇猛乐闲居　　明无常如圹</p>
  <p class="l-js-5c">慧者娱乐禅　　神通度无极</p>
  <p class="l-js-5c">如聚闲居然　　所住志平等</p>
  <p class="l-js-5c">威仪无想念　　在在意常定</p>
  <p class="l-js-5c">本净等于法　　寂然无诸漏</p>
  <p class="l-js-5c">信乐于解脱　　于度常等定</p>
  <p class="l-js-5c">斯均等怀来　　恒立于平等</p>
  <p class="l-js-5c">不诤乱平等　　是故曰平均</p>
  <p class="l-js-5c">不为心见惑　　道心一切普</p>
  <p class="l-js-5c">开化于众生　　是故曰平等</p>
  <p class="l-js-5c">常念于诸佛　　如来则法身</p>
  <p class="l-js-5c">于色无所著　　是故曰平等</p>
  <p class="l-js-5c">意念行经典　　若法与非法</p>
  <p class="l-js-5c">其心靡所念　　是故曰平等</p>
  <p class="l-js-5c">心念于圣众　　谓众则无为</p>
  <p class="l-js-5c">离于数无数　　明达于禅定</p>
  <p class="l-js-5c">普见诸佛土　　十方诸众生</p>
  <p class="l-js-5c">于眼无有色　　不想行有二</p>
  <p class="l-js-5c">或闻一切佛　　所可说经法</p>
  <p class="l-js-5c">不以耳音声　　退转为二想</p>
  <p class="l-js-5c">一切众生心　　一心悉知之</p>
  <p class="l-js-5c">无人亦无意　　则无有众想</p>
  <p class="l-js-5c">识念亿万垓　　犹江河沙劫</p>
  <p class="l-js-5c">亦无有前后　　所知为若兹</p>
  <p class="l-js-5c">游达亿千国　　现神足无限</p>
  <p class="l-js-5c">于时明哲者　　身口心不乱</p>
  <p class="l-js-5c">能分别经典　　辩才而独步</p>
  <p class="l-js-5c">讲说亿千劫　　法性无所失</p>
  <p class="l-js-5c">智慧度无极　　方便了五阴</p>
  <p class="l-js-5c">遵修无所戏　　为人说经法</p>
  <p class="l-js-5c">晓了因缘便　　弃捐所分别</p>
  <p class="l-js-5c">其以尘劳故　　则了诸清净</p>
  <p class="l-js-5c">因缘得解脱　　信无有诸见</p>
  <p class="l-js-5c">如是晓众事　　诸法无形像</p>
  <p class="l-js-5c">自睹见佛身　　观空悉能忍</p>
  <p class="l-js-5c">觌终始灭度　　一切无所有</p>
  <p class="l-js-5c">了智慧本净　　于世罔所念</p>
  <p class="l-js-5c">以离窈冥众　　乃为修道行</p>
  <p class="l-js-5c">斯乘为大乘　　佛慧无思议</p>
  <p class="l-js-5c">抚照于众生　　劝此无上乘</p>
  <p class="l-js-5c">计一切诸道　　斯乘为最尊</p>
  <p class="l-js-5c">如是于彼乘　　佥了一切学</p>
  <p class="l-js-5c">假使一切人　　靡能限此乘</p>
  <p class="l-js-5c">吾等大乘者　　听省济群生</p>
  <p class="l-js-5c">其建志大乘　　犹譬如虚空</p>
  <p class="l-js-5c">未曾有贪淫　　于众生无著</p>
  <p class="l-js-5c">虚空无边限　　无色不可见</p>
  <p class="l-js-5c">大乘亦如兹　　无限无有漏</p>
  <p class="l-js-5c">假使一切人　　志学于此乘</p>
  <p class="l-js-5c">受使亦如斯　　是乘为殊特</p>
  <p class="l-js-5c">设于百千劫　　所遵行乘者</p>
  <p class="l-js-5c">叹德不能尽　　大乘之功祚</p>
  <p class="l-js-5c">则弃捐无碍　　睿达得自在</p>
  <p class="l-js-5c">假使此尊经　　有人执斯颂</p>
  <p class="l-js-5c">终不堕恶趣　　然后得自由</p>
  <p class="l-js-5c">在天上人间　　敬斯经亦然</p>
  <p class="l-js-5c">吾当授其决　　悉使得佛道</p>
  <p class="l-js-5c">若闻此经者　　最后不恐惧</p>
  <p class="l-js-5c">斯等有正法　　则立于雅典</p>
  <p class="l-js-5c">便为转法轮　　住此经如是</p>
  <p class="l-js-5c">一切思惟之　　退转于生死</p>
  <p class="l-js-5c">则近等正觉　　持是经如是</p>
  <p class="l-js-5c">其执持斯经　　则巨勇猛力</p>
  <p class="l-js-5c">降伏众魔兵　　大进无极慧</p>
  <p class="l-js-5c">犹如锭光佛　　授决得法忍</p>
  <p class="l-js-5c">其敬此经者　　吾亦当授决</p>
  <p class="l-js-5c">诸佛无由生　　救世护吼导</p>
  <p class="l-js-5c">若讲斯经者　　则为造佛事</p>
  <p>佛说此颂时。分别音声行之所趣。十千天子则发无上正真道意二千菩萨得不起法忍。千比丘漏尽意解。三万二千人远尘离垢得诸法眼生。</p>
  <h2>行道品第十一</h2>
  <p>尔时溥首白世尊曰。今日吾省大圣所说分别厥义。其有志愿求佛道者。则为希慕于邪见矣。所以者何。唯然世尊。因获邪见逮佛道耳。欲有所得故发志愿。则为方便至于邪见。所以者何。天中之天。又见其道不住欲界。不住色界。不住无色界。道无所住以是之故不当志愿。譬如男子而取叚铁。烧著火中不欲愿火。不当手触。所以者何。烧人手故。火不自烧取者烧耳。其有志愿求佛道者。则为求火而自烧耳。唯然世尊。道无志求以度二事而无所趣。喻如男子志愿虚空吾欲游步行于空中。其人不能行于虚空。溥首又曰。无能成立于虚空者。其达道意如虚空者。道无所住则度于二。假使菩萨无有二想建立道意。设有菩萨兴为二想志求佛者。若念佛道念于终始。设念道者则念邪见。假使念道念灭度者。则非菩萨不为行道也。于是持心梵天问溥首曰。菩萨何行应道行乎。答曰梵天。若有菩萨行一切法。而于诸[簐-欠+几]悉无所行。是为菩萨钦崇道行超诸行性。斯谓梵天为菩萨者遵尚道行。又问溥首。何谓菩萨超诸行界奉修道行。答曰。离一切著及诸想行。亦复释置眼耳鼻口身意。如是行者则超行界。又问。设使超度为何谓也。答曰。平等于乘则为超度。等一切法乃为道耳。持心又问。道云何住行者方便。答曰。如彼道矣。又问。其道云何。答曰梵天。又其道者无去来今。是故菩萨净于三场住于佛道。设如过去若如当来复如现在。意罔所趣则无行念。如是住者则无所住普住一切。若此住者则得达至于诸通慧。又问。何名为诸通慧。答曰。悉达一切不以为智。是故名曰为诸通慧。又问。何谓为慧。答曰。所以谓慧无差别故。无异念故。又如众生所有亦如悉无差特。又问。何谓众生。答曰。其名本净众生澹泊。以是之故其名本净。众生如是等无差别。假使有念道有差别。众生不同则不顺道。设道如此众生亦然。以是之故无有差别。则不得归为差别也。又吾我等道亦平等道。以平等吾我亦等。犹斯之故故无殊别。所以者何。众生无我亦无有身。以故无差如身无异。一切诸法亦复如是。持心又问。如来所说至诚无虚。所以分别斯诸法矣。答曰。如来未曾分别说法。所以者何。如来不得于诸法也。况当分别。又问。如来岂不现法教乎。是则有为是则无为。斯为世事斯度世行。答曰。所趣云何。孰为于此分别身行为言教乎。报曰不也。溥首又问。所谓身者则便起身而灭尽乎。答曰不也。报曰。如是梵天。所可言曰法言教者。斯则为兴虚空言教。其无言教亦复如是。有诸法者所可言教。法无所起亦无所灭。无所言教为法言教。设使无法亦无言教。斯则无言。所以者何。如诸法教。其无言教亦复如是。是故名曰无所言教。如来所住则无所住。无所住者故曰无本。</p>
  <h2>叹品第十二</h2>
  <p>于是四天王天。帝释梵忍积天。来在众会。则以天华供养散佛。致敬以讫而说斯言。若族姓子族姓女。假使得闻溥首童真。所说经法欢喜信者。则便降魔及外异学。所以者何。则离一切诸见之想。设令闻说此深妙法。不恐不怖亦不怀懅。则为诸佛之所建立。法流布处则为如来。游其土地闻此法者。则当察彼为转法轮。若于郡国丘聚县邑洲域大邦游步经行。睹此经典所流布者。终不为魔之所得便。亦不迷惑亦无所猗。于往古世悉造行已。若人耳闻斯经名者。以比丘句不求灭度。不用魔事当受斯经。唯然世尊斯经典者。若逮法明。吾等悉信不敢违失。如来溥首梵天之教。设若睹见彼法师者。吾等当观如见世尊。当从其人听受法典随侍法师。此族姓子。常为诸天之所拥护。假使有人得是经典书读诵持。无央数千诸天子。俱共行听受会中所说。</p>
  <h2>咏德品第十三</h2>
  <p>尔时世尊。赞大众会及释梵曰。善哉善哉。如尔所云。假使三千大千世界。满中七宝持用布施。若一得闻此经法者。斯之功德出彼福上。佛言。置是三千大千世界满中珍宝。正使江河沙等。满中七宝持用兴福。不如再闻是经法者。其功德本出于彼上。族姓子族姓女。设能得闻此经典者。若为利养若为荣色。若为财业若为眷属。为法之主生于天上。若在人间求望丰饶。若为邪术异学之法。若求音声博闻多识。又志自在为坚固慧慕得善友。若求神通三达之智。欲获一切善法功德。若以觉意安立众生令无苦患。若求无为。族姓子族姓女。当闻是经受持讽诵广为人说。吾未曾见有受是经至心奉行而无获者。今佛殷勤嘱累尔等。若有从人得闻是经。从师和上而听受者。佛不睹见一切世间及俗供养。有能奉敬报其恩者。所以者何。度世之法不以俗养而可毕了。其度世法俗间之供不可相比。则于世间而无所著。世俗之法不可净毕非劳冀法。非以世俗希侥供法而可毕了。一切报应而有反复。斯经典者无有异事。反复之报如所云法。度于驰骋而无所行。斯则为行。其有成就则为恭敬于法师矣。则为净毕一切报恩。若入郡国县邑。有所服习分卫之具多所福度。此等之类奉如来教。遵修如命则得超度。踰于众冥则竖幢幡。斯等勇猛而能战斗多所降伏。则为师子离诸恐怖。则为龙象自抑制心。则为神仙所言至诚。超越一切诸邪异学。以为良医疗一切痛。为不畏难说深妙法。斯等布施舍一切尘则奉净戒。寂然澹泊度于无极。以离吾我及所有身。为大精进至于无为。于无数劫患厌终始。乐于禅定具足一心。为大智慧而能分别一切章句。晓了示现诸慧之谊则为大德。无数百千福不可计。相自庄严慧不可极。便为覆盖日月之光为大势力。于十种力总持力要。斯等俦伦则为大云。阐法雷音注大法雨。则能灭除一切尘劳。先获第一无为灭度。则护生死慰除恐惧。则为锭明照耀众冥畏。忌魔网则为救济令得自归。则为一切众生之度则处佛树逮得法眼。而以得睹诸法无本。晓了空法建立大哀。住无极慈则得亲近。一切众生背卑劣乘向于。大乘。烧诸颠倒坏未平等。越度名字而举德号。则立道场降伏众魔。于诸魔界而得自在。则转法轮召诸贤者。佛设一劫复过一劫。咨嗟叹此正士之事。不能究竟得其边际。功祚巍巍嘉庆如是。唯有如来辩才具足。能歌叹此奉持法者。</p>
</body></html>