<!DOCTYPE html>
<html>
<head>
  <meta charset="utf-8"/>
  <meta name="author" content="实叉难陀/唐"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>大乘入楞伽经卷第七</title>
</head>
<body>
  <h1 class="head">大乘入楞伽经卷第七</h1>
  <h2>偈颂品第十之二</h2>
  <p>“若诸修行者， 不起于分别，</p>
  <p>不久得三昧， 力通及自在。</p>
  <p>“修行者不应， 妄执从微尘，</p>
  <p>时胜性作者， 缘生于世间。</p>
  <p>世从自分别， 种种习气生，</p>
  <p>修行者应观， 诸有如梦幻。</p>
  <p>恒常见远离， 诽谤及建立，</p>
  <p>身资及所住， 不分别三有。</p>
  <p>不思想饮食， 正念端身住，</p>
  <p>数数恭敬礼， 诸佛及菩萨。</p>
  <p>善解经律中， 真实理趣法，</p>
  <p>五法二无我， 亦思惟自心。</p>
  <p>内证净法性， 诸地及佛地，</p>
  <p>行者修习此， 处莲华灌顶。</p>
  <p>沉轮诸趣中， 厌离于诸有，</p>
  <p>往冢间静处， 修习诸观行。</p>
  <p>“有物无因生， 妄谓离断常，</p>
  <p>亦谓离有无， 妄计为中道。</p>
  <p>妄计无因论， 无因是断见，</p>
  <p>不了外物故， 坏灭于中道。</p>
  <p>恐堕于断见， 不舍所执法，</p>
  <p>以建立诽谤， 妄说为中道。</p>
  <p>以觉了唯心， 舍离于外法，</p>
  <p>亦离妄分别， 此行契中道。</p>
  <p>唯心无有境， 无境心不生，</p>
  <p>我及诸如来， 说此为中道。</p>
  <p>“若生若不生， 自性无自性，</p>
  <p>有无等皆空， 不应分别二。</p>
  <p>不能起分别， 愚夫谓解脱；</p>
  <p>心无觉智生， 岂能断二执？</p>
  <p>以觉自心故， 能断二所执；</p>
  <p>了知故能断， 非不能分别。</p>
  <p>了知心所现， 分别即不起，</p>
  <p>分别不起故， 真如心转依。</p>
  <p>若见所起法， 离诸外道过，</p>
  <p>是智者所取， 涅槃非灭坏。</p>
  <p>我及诸佛说， 觉此即成佛；</p>
  <p>若更异分别， 是则外道论。</p>
  <p>“不生而现生， 不灭而现灭，</p>
  <p>普于诸亿刹， 顿现如水月。</p>
  <p>一身为多身， 燃火及注雨，</p>
  <p>随机心中现， 是故说唯心。</p>
  <p>心亦是唯心， 非心亦心起，</p>
  <p>种种诸色相， 通达皆唯心。</p>
  <p>诸佛与声闻， 缘觉等形像，</p>
  <p>及余种种色， 皆说是唯心。</p>
  <p>从于无色界， 乃至地狱中，</p>
  <p>普现为众生， 皆是唯心作。</p>
  <p>如幻诸三昧， 及以意生身，</p>
  <p>十地与自在， 皆由转依得。</p>
  <p>愚夫为相缚， 随见闻觉知，</p>
  <p>自分别颠倒， 戏论之所动。</p>
  <p>“一切空无生， 我实不涅槃，</p>
  <p>化佛于诸刹， 演三乘一乘。</p>
  <p>佛有三十六， 复各有十种，</p>
  <p>随众生心器， 而现诸刹土。</p>
  <p>法佛于世间， 犹如妄计性，</p>
  <p>虽见有种种， 而实无所有。</p>
  <p>“法佛是真佛， 余皆是化佛，</p>
  <p>随众生种子， 见佛所现身。</p>
  <p>以迷惑诸相， 而起于分别，</p>
  <p>分别不异真， 相不即分别。</p>
  <p>自性及受用， 化身复现化，</p>
  <p>佛德三十六， 皆自性所成。</p>
  <p>“由外熏习种， 而生于分别，</p>
  <p>不取于真实， 而取妄所执。</p>
  <p>迷惑依内心， 及缘于外境，</p>
  <p>但由此二起， 更无第三缘。</p>
  <p>迷惑依内外， 而得生起已，</p>
  <p>六十二十八， 故我说为心。</p>
  <p>“知但有根境， 则离于我执；</p>
  <p>悟心无境界， 则离于法执。</p>
  <p>由依本识故， 而有诸识生；</p>
  <p>由依内处故， 有似外影现。</p>
  <p>无智恒分别， 有为及无为，</p>
  <p>皆悉不可得， 如梦星毛轮。</p>
  <p>“如乾闼婆城， 如幻如焰水，</p>
  <p>非有而见有， 缘起法亦然。</p>
  <p>我依三种心， 假说根境我，</p>
  <p>而彼心意识， 自性无所有。</p>
  <p>心意及与识， 无我有二种，</p>
  <p>五法与自性， 是诸佛境界。</p>
  <p>“习气因为一， 而成于三相；</p>
  <p>如以一彩色， 画壁见种种。</p>
  <p>五法二无我， 自性心意识，</p>
  <p>于佛种性中， 皆悉不可得。</p>
  <p>远离心意识， 亦离于五法，</p>
  <p>复离于自性， 是为佛种性。</p>
  <p>“若身语意业， 不修白净法，</p>
  <p>如来净种性， 则离于现行。</p>
  <p>神通力自在， 三昧净庄严，</p>
  <p>种种意生身， 是佛净种性。</p>
  <p>内自证无垢， 远离于因相，</p>
  <p>八地及佛地， 如来性所成。</p>
  <p>远行与善慧， 法云及佛地，</p>
  <p>皆是佛种性， 余悉二乘摄。</p>
  <p>“如来心自在， 而为诸愚夫，</p>
  <p>心相差别故， 说于七种地。</p>
  <p>第七地不起， 身语意过失；</p>
  <p>第八地所依， 如梦渡河等。</p>
  <p>八地及五地， 解了工巧明，</p>
  <p>诸佛子能作， 诸有中之王。</p>
  <p>“智者不分别， 若生若不生，</p>
  <p>空及与不空， 自性无自性，</p>
  <p>但唯是心量， 而实不可得。</p>
  <p>为诸二乘说， 此实此虚妄；</p>
  <p>非为诸佛子， 故不应分别。</p>
  <p>“有非有悉非， 亦无刹那相，</p>
  <p>假实法亦无， 唯心不可得。</p>
  <p>有法是俗谛， 无性第一义；</p>
  <p>迷惑于无性， 是则为世俗。</p>
  <p>一切法皆空， 我为诸凡愚，</p>
  <p>随俗假施设， 而彼无真实。</p>
  <p>“由言所起法， 则有所行义，</p>
  <p>观见言所生， 皆悉不可得。</p>
  <p>如离壁无画， 离质亦无影；</p>
  <p>藏识若清净， 诸识浪不生。</p>
  <p>依法身有报， 从报起化身，</p>
  <p>此为根本佛， 余皆化所现。</p>
  <p>“不应妄分别， 空及以不空；</p>
  <p>妄计于有无， 言义不可得。</p>
  <p>凡愚妄分别， 德实尘聚色；</p>
  <p>一一尘皆无， 是故无境界。</p>
  <p>众生见外相， 皆由自心现，</p>
  <p>所见既非有， 故无诸外境。</p>
  <p>“如象溺深泥， 不能复移动，</p>
  <p>声闻住三昧， 昏垫亦复然。</p>
  <p>若见诸世间， 习气以为因，</p>
  <p>离有无俱非， 法无我解脱。</p>
  <p>自性名妄计， 缘起是依他，</p>
  <p>真如是圆成， 我经中常说。</p>
  <p>“心意及与识， 分别与表示，</p>
  <p>本识作三有， 皆心之异名。</p>
  <p>寿及于暖识， 阿赖耶命根，</p>
  <p>意及与意识， 皆分别异名。</p>
  <p>心能持于身， 意恒审思虑，</p>
  <p>意识诸识俱， 了自心境界。</p>
  <p>“若实有我体， 异蕴及蕴中，</p>
  <p>于彼求我体， 毕竟不可得。</p>
  <p>一一观世间， 皆是自心现，</p>
  <p>于烦恼随眠， 离苦得解脱。</p>
  <p>声闻为尽智， 缘觉寂静智，</p>
  <p>如来之智慧， 生起无穷尽。</p>
  <p>“外实无有色， 唯自心所现；</p>
  <p>愚夫不觉知， 妄分别有为。</p>
  <p>不知外境界， 种种皆自心；</p>
  <p>愚夫以因喻， 四句而成立。</p>
  <p>智者悉了知， 境界自心现，</p>
  <p>不以宗因喻， 诸句而成立。</p>
  <p>“分别所分别， 是为妄计相，</p>
  <p>依止于妄计， 而复起分别。</p>
  <p>展转互相依， 皆因一习气，</p>
  <p>此二俱为客， 非众生心起。</p>
  <p>安住三界中， 心心所分别，</p>
  <p>所起似境界， 是妄计自性。</p>
  <p>“影像与种子， 合为十二处，</p>
  <p>所依所缘合， 说有所作事。</p>
  <p>犹如镜中像， 翳眼见毛轮；</p>
  <p>习气覆亦然， 凡夫起妄见。</p>
  <p>于自分别境， 而起于分别，</p>
  <p>如外道分别， 外境不可得。</p>
  <p>“如愚不了绳， 妄取以为蛇；</p>
  <p>不了自心现， 妄分别外境。</p>
  <p>如是绳自体， 一异性皆离；</p>
  <p>但自心倒惑， 妄起绳分别。</p>
  <p>妄计分别时， 而彼性非有，</p>
  <p>云何见非有， 而起于分别？</p>
  <p>“色性无所有， 瓶衣等亦然；</p>
  <p>但由分别生， 所见终无有。</p>
  <p>无始有为中， 迷惑起分别，</p>
  <p>何法令迷惑？ 愿佛为我说。</p>
  <p>诸法无自性， 但唯心所现，</p>
  <p>不了于自心， 是故生分别。</p>
  <p>“如愚所分别， 妄计实非有，</p>
  <p>异此之所有， 而彼不能知。</p>
  <p>诸圣者所有， 非愚所分别，</p>
  <p>若圣同于凡， 圣应有虚妄。</p>
  <p>以圣治心净， 是故无迷惑；</p>
  <p>凡愚心不净， 故有妄分别。</p>
  <p>“如母语婴儿， 汝勿须啼泣，</p>
  <p>空中有果来， 种种任汝取。</p>
  <p>我为众生说， 种种妄计果，</p>
  <p>令彼爱乐已， 法实离有无。</p>
  <p>诸法先非有， 诸缘不和合，</p>
  <p>本不生而生， 自性无所有。</p>
  <p>“未生法不生， 离缘无生处；</p>
  <p>现生法亦尔， 离缘不可得。</p>
  <p>观实缘起要， 非有亦非无，</p>
  <p>非有无俱非， 智者不分别。</p>
  <p>外道诸愚夫， 妄说一异性，</p>
  <p>不了诸缘起， 世间如幻梦。</p>
  <p>“我无上大乘， 超越于名言，</p>
  <p>其义甚明了， 愚夫不觉知。</p>
  <p>声闻及外道， 所说皆悭吝，</p>
  <p>令义悉改变， 皆由妄计起。</p>
  <p>诸相及自体， 形状及与名，</p>
  <p>攀缘此四种， 而起诸分别。</p>
  <p>“计梵自在作， 一身与多身，</p>
  <p>及日月运行， 彼非是我子。</p>
  <p>具足于圣见， 通达如实法，</p>
  <p>善巧转诸想， 到于识彼岸。</p>
  <p>以此解脱印， 永离于有无，</p>
  <p>及离于去来， 是我法中子。</p>
  <p>“若色识转灭， 诸业失坏者，</p>
  <p>是则无生死， 亦无常无常。</p>
  <p>而彼转灭时， 色处虽舍离，</p>
  <p>业住阿赖耶， 离有无过失。</p>
  <p>色识虽转灭， 而业不失坏，</p>
  <p>令于诸有中， 色识复相续。</p>
  <p>“若彼诸众生， 所起业失坏，</p>
  <p>是则无生死， 亦无有涅槃。</p>
  <p>若业与色识， 俱时而灭坏，</p>
  <p>生死中若生， 色业应无别。</p>
  <p>色心与分别， 非异非不异，</p>
  <p>愚夫谓灭坏， 而实离有无。</p>
  <p>“缘起与妄计， 展转无别相，</p>
  <p>如色与无常， 展转生亦尔。</p>
  <p>既离异非异， 妄计不可知，</p>
  <p>如色无常性， 云何说有无？</p>
  <p>善达于妄计， 缘起则不生；</p>
  <p>由见于缘起， 妄计则真如。</p>
  <p>“若灭妄计性， 是则坏法眼，</p>
  <p>便于我法中， 建立及诽谤。</p>
  <p>如是色类人， 当毁谤正法，</p>
  <p>彼皆以非法， 灭坏我法眼。</p>
  <p>智者勿共语， 比丘事亦弃，</p>
  <p>以灭坏妄计， 建立诽谤故。</p>
  <p>“若随于分别， 起于有无见，</p>
  <p>彼如幻毛轮， 梦焰与乾城。</p>
  <p>彼非学佛法， 不应与同住，</p>
  <p>以自堕二边， 亦坏他人故。</p>
  <p>若有修行者， 观于妄计性，</p>
  <p>寂静离有无， 摄取与同住。</p>
  <p>“如世间有处， 出金摩尼珠，</p>
  <p>彼虽无造作， 而众生受用。</p>
  <p>业性亦如是， 远离种种性，</p>
  <p>所见业非有， 非不生诸趣。</p>
  <p>如圣所了知， 法皆无所有；</p>
  <p>愚夫所分别， 妄计法非无。</p>
  <p>“若愚所分别， 彼法非有者，</p>
  <p>既无一切法， 众生无杂染。</p>
  <p>以有杂染法， 无明爱所系，</p>
  <p>能起生死身， 诸根悉具足。</p>
  <p>若谓愚分别， 此法皆无者，</p>
  <p>则无诸根生， 彼非正修行。</p>
  <p>若无有此法， 而为生死因，</p>
  <p>愚夫不待修， 自然而解脱。</p>
  <p>若无有彼法， 凡圣云何别？</p>
  <p>亦则无圣人， 修行三解脱。</p>
  <p>“诸蕴及人法， 自共相无相，</p>
  <p>诸缘及诸根， 我为声闻说。</p>
  <p>唯心及非因， 诸地与自在，</p>
  <p>内证净真如， 我为佛子说。</p>
  <p>“未来世当有， 身著于袈裟，</p>
  <p>妄说于有无， 毁坏我正法。</p>
  <p>缘起法无性， 是诸圣所行；</p>
  <p>妄计性无物， 计度者分别。</p>
  <p>“未来有愚痴， 揭那诸外道，</p>
  <p>说于无因论， 恶见坏世间。</p>
  <p>妄说诸世间， 从于微尘生，</p>
  <p>而彼尘无因， 九种实物常。</p>
  <p>从实而成实， 从德能生德；</p>
  <p>真法性异此， 毁谤说言无。</p>
  <p>“若本无而生， 世间则有始；</p>
  <p>生死无前际， 是我之所说。</p>
  <p>三界一切物， 本无而生者，</p>
  <p>驼驴狗生角， 亦应无有疑。</p>
  <p>眼色识本无， 而今有生者；</p>
  <p>衣冠及席等， 应从泥团生。</p>
  <p>如叠中无席， 蒲中亦无席，</p>
  <p>何不诸缘中， 一一皆生席？</p>
  <p>彼命者与身， 若本无而生，</p>
  <p>我先已说彼， 皆是外道论。</p>
  <p>我先所说宗， 为遮于彼意，</p>
  <p>既遮于彼已， 然后说自宗。</p>
  <p>恐诸弟子众， 迷著有无宗，</p>
  <p>是故我为其， 先说外道论。</p>
  <p>“迦毗罗恶慧， 为诸弟子说，</p>
  <p>胜性生世间， 求那所转变。</p>
  <p>诸缘无有故， 非已生现生，</p>
  <p>诸缘既非缘， 非生非不生。</p>
  <p>我宗离有无， 亦离诸因缘，</p>
  <p>生灭及所相， 一切皆远离。</p>
  <p>世间如幻梦， 因缘皆无性，</p>
  <p>常作如是观， 分别永不起。</p>
  <p>若能观诸有， 如焰及毛轮，</p>
  <p>亦如寻香城， 常离于有无，</p>
  <p>因缘俱舍离， 令心悉清净。</p>
  <p>“若言无外境， 而唯有心者，</p>
  <p>无境则无心， 云何成唯识？</p>
  <p>以有所缘境， 众生心得起，</p>
  <p>无因心不生， 云何成唯识？</p>
  <p>真如及唯识， 是众圣所行，</p>
  <p>此有言非有， 彼非解我法。</p>
  <p>由能取所取， 而心得生起，</p>
  <p>世间心如是， 故非是唯心。</p>
  <p>身资土影像， 如梦从心生，</p>
  <p>心虽成二分， 而心无二相。</p>
  <p>如刀不自割， 如指不自触，</p>
  <p>而心不自见， 其事亦如是。</p>
  <p>无有影像处， 则无依他起，</p>
  <p>妄计性亦无， 五法二心尽。</p>
  <p>能生及所生， 皆是自心相，</p>
  <p>密意说能生， 而实无自生。</p>
  <p>种种境形状， 若由妄计生，</p>
  <p>虚空与兔角， 亦应成境相。</p>
  <p>以境从心起， 此境非妄计，</p>
  <p>然彼妄计境， 离心不可得。</p>
  <p>无始生死中， 境界悉非有，</p>
  <p>心无有起处， 云何成影像？</p>
  <p>若无物有生， 兔角亦应生，</p>
  <p>不可无物生， 而起于分别。</p>
  <p>如境现非有， 彼则先亦无，</p>
  <p>云何无境中， 而心缘境起？</p>
  <p>真如空实际， 涅槃及法界，</p>
  <p>一切法不生， 是第一义性。</p>
  <p>愚夫堕有无， 分别诸因缘，</p>
  <p>不能知诸有， 无生无作者。</p>
  <p>“无始心所因， 唯心无所见，</p>
  <p>既无无始境， 心从何所生？</p>
  <p>无物而得生， 如贫应是富，</p>
  <p>无境而生心， 愿佛为我说。</p>
  <p>一切若无因， 无心亦无境，</p>
  <p>心既无所生， 离三有所作。</p>
  <p>因瓶衣角等， 而说兔角无，</p>
  <p>是故不应言， 无彼相因法。</p>
  <p>无因有故无， 是无不成无，</p>
  <p>有待无亦尔， 展转相因起。</p>
  <p>若依止少法， 而有少法起，</p>
  <p>是则前所依， 无因而自有。</p>
  <p>若彼别有依， 彼依复有依，</p>
  <p>如是则无穷， 亦无有少法。</p>
  <p>如依木叶等， 现种种幻相；</p>
  <p>众生亦如是， 依事种种现。</p>
  <p>依于幻师力， 令愚见幻相，</p>
  <p>而于木叶等， 实无幻可得。</p>
  <p>若依止于事， 此法则便坏，</p>
  <p>所见既无二， 何有少分别？</p>
  <p>分别无妄计， 分别亦无有，</p>
  <p>以分别无故， 无生死涅槃。</p>
  <p>“由无所分别， 分别则不起，</p>
  <p>云何心不起， 而得有唯心？</p>
  <p>意差别无量， 皆无真实法，</p>
  <p>无实无解脱， 亦无诸世间。</p>
  <p>如愚所分别， 外所见皆无，</p>
  <p>习气扰浊心， 似影像而现。</p>
  <p>有无等诸法， 一切皆不生，</p>
  <p>但唯自心现， 远离于分别。</p>
  <p>说诸法从缘， 为愚非智者，</p>
  <p>心自性解脱， 净心圣所住。</p>
  <p>数胜及露形， 梵志与自在，</p>
  <p>皆堕于无见， 远离寂静义。</p>
  <p>“无生无自性， 离垢空如幻，</p>
  <p>诸佛及今佛， 为谁如是说？</p>
  <p>净心修行者， 离诸见计度，</p>
  <p>诸佛为彼说， 我亦如是说。</p>
  <p>“若一切皆心， 世间何处住？</p>
  <p>何因见大地， 众生有去来？</p>
  <p>如鸟游虚空， 随分别而去，</p>
  <p>无依亦无住， 如履地而行。</p>
  <p>众生亦如是， 随于妄分别，</p>
  <p>游履于自心， 如鸟在虚空。</p>
  <p>“身资国土影， 佛说唯心起，</p>
  <p>愿说影唯心， 何因云何起？</p>
  <p>身资国土影， 皆由习气转，</p>
  <p>亦因不如理， 分别之所生。</p>
  <p>外境是妄计， 心缘彼境生，</p>
  <p>了境是唯心， 分别则不起。</p>
  <p>若见妄计性， 名义不和合，</p>
  <p>远离觉所觉， 解脱诸有为。</p>
  <p>名义皆舍离， 此是诸佛法；</p>
  <p>若离此求悟， 彼无觉自他。</p>
  <p>若能见世间， 离能觉所觉，</p>
  <p>是时则不起， 名所名分别。</p>
  <p>由见自心故， 妄作名字灭；</p>
  <p>不见于自心， 则起彼分别。</p>
  <p>“四蕴无色相， 彼数不可得，</p>
  <p>大种性各异， 云何共生色？</p>
  <p>由离诸相故， 能所造非有，</p>
  <p>异色别有相， 诸蕴何不生？</p>
  <p>若见于无相， 蕴处皆舍离，</p>
  <p>是时心亦离， 见法无我故。</p>
  <p>由根境差别， 生于八种识，</p>
  <p>于彼无相中， 是三相皆离。</p>
  <p>意缘阿赖耶， 起我我所执，</p>
  <p>及识二执取， 了知皆远离。</p>
  <p>观见离一异， 是则无所动，</p>
  <p>离于我我所， 二种妄分别。</p>
  <p>无生无增长， 亦不为识因，</p>
  <p>既离能所作， 灭已不复生。</p>
  <p>“世间无能作， 及离能所相，</p>
  <p>妄计及唯心， 云何愿为说？</p>
  <p>自心现种种， 分别诸形相，</p>
  <p>不了心所现， 妄取谓心外。</p>
  <p>由无智觉故， 而起于无见，</p>
  <p>云何于有性， 而心不生著？</p>
  <p>分别非有无， 故于有不生，</p>
  <p>了所见唯心， 分别则不起。</p>
  <p>分别不起故， 转依无所著，</p>
  <p>则遮于四宗， 谓法有因等。</p>
  <p>此但异名别， 所立皆不成，</p>
  <p>应知能作因， 亦复不成立。</p>
  <p>为遮于能作， 说因缘和合；</p>
  <p>为遮于常过， 说缘是无常。</p>
  <p>愚夫谓无常， 而实不生灭，</p>
  <p>不见灭坏法， 而能有所作。</p>
  <p>何有无常法， 而能有所生？</p>
  <p>天人阿修罗， 鬼畜阎罗等，</p>
  <p>众生在中生， 我说为六道。</p>
  <p>由业上中下， 于中而受生，</p>
  <p>守护诸善法， 而得胜解脱。</p>
  <p>“佛为诸比丘， 说于所受生，</p>
  <p>念念皆生灭， 请为我宣说。</p>
  <p>色色不暂停， 心心亦生灭，</p>
  <p>我为弟子说， 受生念迁谢。</p>
  <p>色色中分别， 生灭亦复然，</p>
  <p>分别是众生， 离分别非有。</p>
  <p>我为此缘故， 说于念念生；</p>
  <p>若离取著色， 不生亦不灭。</p>
  <p>缘生非缘生， 无明真如等，</p>
  <p>二法故有起， 无二即真如。</p>
  <p>若彼缘非缘， 生法有差别，</p>
  <p>常等与诸缘， 有能作所作。</p>
  <p>是则大牟尼， 及诸佛所说；</p>
  <p>有能作所作， 与外道无异。</p>
  <p>我为弟子说， 身是苦世间，</p>
  <p>亦是世间集， 灭道皆悉具。</p>
  <p>凡夫妄分别， 取三自性故，</p>
  <p>见有能所取， 世及出世法。</p>
  <p>我先观待故， 说取于自性，</p>
  <p>今为遮诸见， 不应妄分别。</p>
  <p>求过为非法， 亦令心不定，</p>
  <p>皆由二取起， 无二即真如。</p>
  <p>若无明爱业， 而生于识等，</p>
  <p>邪念复有因， 是则无穷过。</p>
  <p>无智说诸法， 有四种灭坏，</p>
  <p>妄起二分别， 法实离有无。</p>
  <p>远离于四句， 亦离于二见，</p>
  <p>分别所起二， 了已不复生。</p>
  <p>不生中知生， 生中知不生，</p>
  <p>彼法同等故， 不应起分别。</p>
  <p>“愿佛为我说， 遮二见之理，</p>
  <p>令我及余众， 恒不堕有无，</p>
  <p>不杂诸外道， 亦离于二乘，</p>
  <p>诸佛证所行， 佛子不退处。</p>
  <p>解脱因非因， 同一无生相，</p>
  <p>迷故执异名， 智者应常离。</p>
  <p>法从分别生， 如毛轮幻焰，</p>
  <p>外道妄分别， 世从自性生。</p>
  <p>无生及真如， 性空与真际，</p>
  <p>此等异名说， 不应执为无。</p>
  <p>如手有多名， 帝释名亦尔，</p>
  <p>诸法亦如是， 不应执为无。</p>
  <p>色与空无异， 无生亦复然，</p>
  <p>不应执为异， 成诸见过失。</p>
  <p>以总别分别， 及遍分别故，</p>
  <p>执著诸事相， 长短方圆等。</p>
  <p>总分别是心， 遍分别为意，</p>
  <p>别分别是识， 皆离能所相。</p>
  <p>我法中起见， 及外道无生，</p>
  <p>皆是妄分别， 过失等无异。</p>
  <p>若有能解了， 我所说无生，</p>
  <p>及无生所为， 是人解我法。</p>
  <p>为破于诸见， 无生无住处，</p>
  <p>令知此二义， 故我说无生。</p>
  <p>佛说无生法， 若是有是无，</p>
  <p>则同诸外道， 无因不生论。</p>
  <p>我说唯心量， 远离于有无，</p>
  <p>若生若不生， 是见应皆离。</p>
  <p>无因论不生， 生则著作者，</p>
  <p>作则杂诸见， 无则自然生。</p>
  <p>“佛说诸方便， 正见大愿等，</p>
  <p>一切法若无， 道场何所成？</p>
  <p>离能取所取， 非生亦非灭，</p>
  <p>所见法非法， 皆从自心起。</p>
  <p>牟尼之所说， 前后自相违，</p>
  <p>云何说诸法？ 而复言不生？</p>
  <p>众生不能知， 愿佛为我说，</p>
  <p>得离外道过， 及彼颠倒因。</p>
  <p>惟愿胜说者， 说生及与灭，</p>
  <p>皆离于有无， 而不坏因果。</p>
  <p>世间堕二边， 诸见所迷惑，</p>
  <p>惟愿青莲眼， 说诸地次第。</p>
  <p>取生不生等， 不了寂灭因，</p>
  <p>道场无所得， 我亦无所说。</p>
  <p>刹那法皆空， 无生无自性，</p>
  <p>诸佛已净二， 有二即成过。</p>
  <p>恶见之所覆， 分别非如来，</p>
  <p>妄计于生灭， 愿为我等说。</p>
  <p>积集於戏论， 和合之所生，</p>
  <p>随其类现前， 色境皆具足。</p>
  <p>见于外色已， 而起于分别，</p>
  <p>若能了知此， 则见真实义。</p>
  <p>若离于大种， 诸物皆不成，</p>
  <p>大种既唯心， 当知无所生，</p>
  <p>此心亦不生， 则顺圣种性。</p>
  <p>勿分别分别， 无分别是智，</p>
  <p>分别于分别， 是二非涅槃。</p>
  <p>若立无生宗， 则坏于幻法，</p>
  <p>亦无因起幻， 损减于自宗。</p>
  <p>犹如镜中像， 虽离一异性，</p>
  <p>所见非是无， 生相亦如是。</p>
  <p>如乾城幻等， 悉待因缘有，</p>
  <p>诸法亦如是， 是生非不生。</p>
  <p>分别于人法， 而起二种我，</p>
  <p>此但世俗说， 愚夫不觉知。</p>
  <p>由愿与缘集， 自力及最胜，</p>
  <p>声闻法第五， 而有罗汉等。</p>
  <p>时隔及灭坏， 胜义与递迁，</p>
  <p>是四种无常， 愚分别非智。</p>
  <p>愚夫堕二边， 德尘自性作，</p>
  <p>以取有无宗， 不知解脱因。</p>
  <p>大种互相违， 安能起于色？</p>
  <p>但是大种性， 无大所造色。</p>
  <p>火乃烧于色， 水复为烂坏，</p>
  <p>风能令散灭， 云何色得生？</p>
  <p>色蕴及识蕴， 唯此二非五，</p>
  <p>余但是异名， 我说彼如怨。</p>
  <p>心心所差别， 而起于现法，</p>
  <p>分析于诸色， 唯心无所造。</p>
  <p>青白等相待， 作所作亦然，</p>
  <p>所生及性空， 冷热相所相，</p>
  <p>有无等一切， 妄计不成立。</p>
  <p>心意及余六， 诸识共相应，</p>
  <p>皆因藏识生， 非一亦非异。</p>
  <p>数胜及露形， 计自在能生，</p>
  <p>皆堕有无宗， 远离寂静义。</p>
  <p>大种生形相， 非生于大种，</p>
  <p>外道说大种， 生大种及色，</p>
  <p>于无生法外， 外道计作者。</p>
  <p>依止有无宗， 愚夫不觉知，</p>
  <p>清净真实相， 而与大智俱，</p>
  <p>但共心相应， 非意等和合。</p>
  <p>若业皆生色， 则违诸蕴因，</p>
  <p>众生应无取， 无有住无色。</p>
  <p>说名为无者， 众生亦应无，</p>
  <p>无色论是断， 诸识不应生。</p>
  <p>识依四种住， 无色云何成？</p>
  <p>内外既不成， 识亦不应起。</p>
  <p>众生识若无， 自然得解脱；</p>
  <p>必是外道论， 妄计者不知。</p>
  <p>或有随乐执， 中有中诸蕴，</p>
  <p>如生于无色， 无色云何有？</p>
  <p>无色中之色， 彼非是可见；</p>
  <p>无色则违宗， 非乘及乘者。</p>
  <p>识从习气生， 与诸根和合，</p>
  <p>八种于刹那， 取皆不可得。</p>
  <p>若诸色不起， 诸根则非根；</p>
  <p>是故世尊说， 根色刹腻迦。</p>
  <p>云何不了色， 而得有识生？</p>
  <p>云何识不生， 而得受生死？</p>
  <p>诸根及根境， 圣者了其义；</p>
  <p>愚痴无智者， 妄执取其名。</p>
  <p>不应执第六， 有取及无取；</p>
  <p>为离诸过失， 圣者无定说。</p>
  <p>诸外道无智， 怖畏于断常，</p>
  <p>计有为无为， 与我无差别。</p>
  <p>或计与心一， 或与意等异，</p>
  <p>一性有可取， 异性有亦然。</p>
  <p>若取是决了， 名为心心所；</p>
  <p>此取何不能， 决了于一性。</p>
  <p>有取及作业， 可得而受生，</p>
  <p>犹如火所成， 理趣似非似。</p>
  <p>如火顿烧时， 燃可燃皆具；</p>
  <p>妄取我亦然， 云何无所取？</p>
  <p>若生若不生， 心性常清净。</p>
  <p>外道所立我， 何不以为喻？</p>
  <p>迷惑识稠林， 妄计离真法，</p>
  <p>乐于我论故， 驰求于彼此。</p>
  <p>内证智所行， 清净真我相，</p>
  <p>此即如来藏， 非外道所知。</p>
  <p>分别于诸蕴， 能取及所取；</p>
  <p>若能了此相， 则生真实智。</p>
  <p>是诸外道等， 于赖耶藏处，</p>
  <p>计意与我俱， 此非佛所说。</p>
  <p>若能辩了此， 解脱见真谛，</p>
  <p>见修诸烦恼， 断除悉清净。</p>
  <p>“本性清净心， 众生所迷取，</p>
  <p>无垢如来藏， 远离边无边。</p>
  <p>本识在蕴中， 如金银在矿，</p>
  <p>陶冶炼治已， 金银皆显现。</p>
  <p>佛非人非蕴， 但是无漏智，</p>
  <p>了知常寂静， 是我之所归。</p>
  <p>本性清净心， 随烦恼意等，</p>
  <p>及与我相应， 愿佛为解说。</p>
  <p>自性清净心， 意等以为他，</p>
  <p>彼所积集业， 杂染故为二。</p>
  <p>意等我烦恼， 染污于净心；</p>
  <p>犹如彼净衣， 而有诸垢染。</p>
  <p>如衣得离垢， 亦如金出矿，</p>
  <p>衣金俱不坏， 心离过亦然。</p>
  <p>无智者推求， 箜篌蠡鼓等，</p>
  <p>而觅妙音声， 蕴中我亦尔。</p>
  <p>犹如伏藏宝， 亦如地下水，</p>
  <p>虽有不可见， 蕴真我亦然。</p>
  <p>心心所功能， 聚集蕴相应，</p>
  <p>无智不能取， 蕴中我亦尔。</p>
  <p>如女怀胎藏， 虽有不可见，</p>
  <p>蕴中真实我， 无智不能知。</p>
  <p>如药中胜力， 亦如木中火，</p>
  <p>蕴中真实我， 无智不能知。</p>
  <p>诸法中空性， 及以无常性，</p>
  <p>蕴中真实我， 无智不能知。</p>
  <p>诸地自在通， 灌顶胜三昧，</p>
  <p>若无此真我， 是等悉皆无。</p>
  <p>有人破坏言， 若有应示我；</p>
  <p>智者应答言， 汝分别示我。</p>
  <p>说无真我者， 谤法著有无；</p>
  <p>比丘应羯磨， 摈弃不共语。</p>
  <p>说真我炽然， 犹如劫火起，</p>
  <p>烧无我稠林， 离诸外道过。</p>
  <p>如酥酪石蜜， 及以麻油等，</p>
  <p>彼皆悉有味， 未尝者不知。</p>
  <p>于诸蕴身中， 五种推求我，</p>
  <p>愚者不能了， 智见即解脱。</p>
  <p>明智所立喻， 犹未显于心，</p>
  <p>其中所集义， 岂能使明了？</p>
  <p>诸法别异相， 不了唯一心，</p>
  <p>计度者妄执， 无因及无起。</p>
  <p>定者观于心， 心不见于心，</p>
  <p>见从所见生， 所见何因起？</p>
  <p>“我姓迦旃延， 净居天中出，</p>
  <p>为众生说法， 令入涅槃城。</p>
  <p>缘于本住法， 我及诸如来，</p>
  <p>于三千经中， 广说涅槃法。</p>
  <p>欲界及无色， 不于彼成佛；</p>
  <p>色界究竟天， 离欲得菩提。</p>
  <p>境界非缚因， 因缚于境界，</p>
  <p>修行利智剑， 割断彼烦恼。</p>
  <p>无我云何有， 幻等法有无，</p>
  <p>愚应显真如， 云何无真我？</p>
  <p>已作未作法， 皆非因所起，</p>
  <p>一切悉无生， 愚夫不能了。</p>
  <p>能作者不生， 所作及诸缘，</p>
  <p>此二皆无生， 云何计能作？</p>
  <p>妄计者说有， 先后一时因，</p>
  <p>显瓶弟子等， 说诸物生起。</p>
  <p>佛非是有为， 所具诸相好，</p>
  <p>是轮王功德， 非此名如来。</p>
  <p>佛以智为相， 远离于诸见，</p>
  <p>自内证所行， 一切过皆断。</p>
  <p>聋盲喑哑等， 老小及怀怨，</p>
  <p>是等尤重者， 皆无梵行分。</p>
  <p>随好隐为天， 相隐为轮王，</p>
  <p>此二著放逸， 唯显者出家。</p>
  <p>“我释迦灭后， 当有毗耶娑，</p>
  <p>迦那梨沙婆， 劫比罗等出。</p>
  <p>我灭百年后， 毗耶娑所说，</p>
  <p>婆罗多等论， 次有半择娑，</p>
  <p>憍拉婆啰摩， 次有冒狸王，</p>
  <p>难陀及鞠多， 次篾利车王，</p>
  <p>于后刀兵起， 次有极恶时，</p>
  <p>彼时诸世间， 不修行正法。</p>
  <p>“如是等过后， 世间如轮转，</p>
  <p>日火共和合， 焚烧于欲界，</p>
  <p>复立于诸天， 世间还成就。</p>
  <p>诸王及四姓， 诸仙垂法化，</p>
  <p>韦陀祠施等， 当有此法兴。</p>
  <p>谈论戏笑法， 长行与解释，</p>
  <p>我闻如是等， 迷惑于世间。</p>
  <p>“所受种种衣， 若有正色者，</p>
  <p>青泥牛粪等， 染之令坏色。</p>
  <p>所服一切衣， 令离外道相，</p>
  <p>现于修行者， 诸佛之憧相。</p>
  <p>亦系于腰绦， 漉水而饮用，</p>
  <p>次第而乞食， 不至于非处。</p>
  <p>生于胜妙天， 及生于人中，</p>
  <p>宝相具足者， 生天及人王。</p>
  <p>王有四天下， 法教久临御，</p>
  <p>上升于天宫， 由贪皆退失。</p>
  <p>“纯善及三时， 二时并极恶，</p>
  <p>余佛出善时， 释迦出恶世。</p>
  <p>于我涅槃后， 释种悉达多，</p>
  <p>毗纽大自生， 外道等俱出。</p>
  <p>如是我闻等， 释师子所说；</p>
  <p>谈古及笑语， 毗夜娑仙说。</p>
  <p>于我涅槃后， 毗纽大自在，</p>
  <p>彼说如是言， 我能作世间。</p>
  <p>“我名离尘佛， 姓迦多衍那</p>
  <p>父名世间主， 母号为具财。</p>
  <p>我生瞻婆国， 我之先祖父，</p>
  <p>从于月种生， 故号为月藏。</p>
  <p>出家修苦行， 演说千法门，</p>
  <p>与大慧授记， 然后当灭度。</p>
  <p>大慧付达摩， 次付弥佉梨，</p>
  <p>弥佉梨恶时， 劫尽法当灭。</p>
  <p>“迦叶拘留孙， 拘那含牟尼，</p>
  <p>及我离尘垢， 皆出纯善时。</p>
  <p>纯善渐减时， 有导师名慧，</p>
  <p>成就大勇猛， 觉悟于五法。</p>
  <p>非二时三时， 亦非极恶时，</p>
  <p>于彼纯善时， 现成等正觉。</p>
  <p>“衣虽不割缕， 杂碎而补成；</p>
  <p>如孔雀尾目， 无有人侵夺。</p>
  <p>或二指三指， 间错而补成；</p>
  <p>异此之所作， 愚夫生贪著。</p>
  <p>唯畜于三衣， 恒灭贪欲火；</p>
  <p>沐以智慧水， 日夜三时修。</p>
  <p>“如放箭势极， 一坠还放一，</p>
  <p>亦如抨酪木， 善不善亦然。</p>
  <p>若一能生多， 则有别异相，</p>
  <p>施者应如田， 受者应如风。</p>
  <p>若一能生多， 一切无因有，</p>
  <p>所作因灭坏， 是妄计所立。</p>
  <p>若妄计所立， 如灯及种子，</p>
  <p>一能生多者， 但相似非多。</p>
  <p>胡麻不生豆， 稻非[麸-夫+广]麦因，</p>
  <p>小豆非谷种， 云何一生多？</p>
  <p>“名手作声论， 广主造王论，</p>
  <p>顺世论妄说， 当生梵藏中。</p>
  <p>迦多延造经， 树皮仙说祀，</p>
  <p>鸺鹠出天文， 恶世时当有。</p>
  <p>“世间诸众生， 福力感于王，</p>
  <p>如法御一切， 守护于国土。</p>
  <p>“青蚁及赤豆， 侧僻与马行，</p>
  <p>此等大福仙， 未来世当出。</p>
  <p>“释子悉达多， 步多五髻者，</p>
  <p>口力及聪慧， 亦于未来出。</p>
  <p>“我在于林野， 梵王来惠我，</p>
  <p>鹿皮三岐杖， 膊绦及军持。</p>
  <p>此大修行者， 当成离垢尊，</p>
  <p>说于真解脱， 牟尼之幢相。</p>
  <p>梵王与梵众， 诸天及天众，</p>
  <p>施我鹿皮衣， 还归自在宫。</p>
  <p>我在林树间， 帝释四天王，</p>
  <p>施我妙衣服， 及以乞食钵。</p>
  <p>“若立不生论， 是因生复生，</p>
  <p>如是立无生， 唯是虚言说。</p>
  <p>无始所积集， 无明为心因，</p>
  <p>生灭而相续， 妄计所分别。</p>
  <p>僧佉论有二， 胜性及变异，</p>
  <p>胜中有所作， 所作应自成。</p>
  <p>胜性与物俱， 求那说差别，</p>
  <p>作所作种种， 变异不可得。</p>
  <p>如水银清净， 尘垢不能染；</p>
  <p>藏识净亦然， 众生所依止。</p>
  <p>如兴渠葱气， 盐味及胎藏；</p>
  <p>种子亦如是， 云何而不生？</p>
  <p>“一性及异性， 俱不俱亦然，</p>
  <p>非所取之有， 非无非有为。</p>
  <p>马中牛性离， 蕴中我亦然，</p>
  <p>所说为无为， 悉皆无自性。</p>
  <p>理教等求我， 是妄垢恶见，</p>
  <p>不了故说有， 唯妄取无余。</p>
  <p>诸蕴中之我， 一异皆不成，</p>
  <p>彼过失显然， 妄计者不觉。</p>
  <p>如水镜及眼， 现于种种影，</p>
  <p>远离一异性， 蕴中我亦然。</p>
  <p>“行者修于定， 见谛及以道，</p>
  <p>勤修此三种， 解脱诸恶见。</p>
  <p>犹如孔隙中， 见电光速灭，</p>
  <p>法迁变亦然， 不应起分别。</p>
  <p>愚夫心迷惑， 取涅槃有无，</p>
  <p>若得圣见者， 如实而能了。</p>
  <p>应知变异法， 远离于生灭，</p>
  <p>亦离于有无， 及以能所相。</p>
  <p>应知变异法， 远离外道论，</p>
  <p>亦离于名相， 内我见亦灭。</p>
  <p>“诸天乐触身， 地狱苦逼体，</p>
  <p>若无彼中有， 诸识不得生。</p>
  <p>应知诸趣中， 众生种种身，</p>
  <p>胎卵湿生等， 皆随中有生。</p>
  <p>离圣教正理， 欲灭惑反增，</p>
  <p>是外道狂言， 智者不应说。</p>
  <p>先应决了我， 及分别诸取，</p>
  <p>以如石女儿， 无决了分别。</p>
  <p>我离于肉眼， 以天眼慧眼，</p>
  <p>见诸众生身， 离诸行诸蕴。</p>
  <p>观见诸行中， 有好色恶色，</p>
  <p>解脱非解脱， 有住天中者。</p>
  <p>诸趣所受身， 唯我能了达，</p>
  <p>超过世所知， 非计度境界。</p>
  <p>“无我而生心， 此心云何生？</p>
  <p>岂不说心生， 如河灯种子？</p>
  <p>若无无明等， 心识则不生；</p>
  <p>离无明无识， 云何生相续？</p>
  <p>妄计者所说， 三世及非世；</p>
  <p>第五不可说， 诸佛之所知。</p>
  <p>诸行取所住， 彼亦为智因，</p>
  <p>不应说智慧， 而名为诸行。</p>
  <p>有此因缘故， 则有此法生，</p>
  <p>无别有作者， 是我之所说。</p>
  <p>“风不能生火， 而令火炽然，</p>
  <p>亦由风故灭， 云何喻于我？</p>
  <p>所说为无为， 皆离于诸取，</p>
  <p>云何愚分别， 以火成立我？</p>
  <p>诸缘展转力， 是故能生火，</p>
  <p>若分别如火， 是我从谁生？</p>
  <p>意等为因故， 诸蕴处积集，</p>
  <p>无我之商主， 常与心俱起。</p>
  <p>此二常如日， 远离能所作，</p>
  <p>非火能成立， 妄计者不知。</p>
  <p>众生心涅槃， 本性常清净，</p>
  <p>无始过习染， 无异如虚空。</p>
  <p>象卧等外道， 诸见所杂染，</p>
  <p>意识之所覆， 计火等为净。</p>
  <p>若得如实见， 便能断烦恼，</p>
  <p>舍邪喻稠林， 到圣所行处。</p>
  <p>智所知差别， 各异而分别，</p>
  <p>无智者不知， 说所不应说。</p>
  <p>如愚执异材， 作栴檀沉水；</p>
  <p>妄计与真智， 当知亦复然。</p>
  <p>食讫持钵归， 洗濯令清净，</p>
  <p>澡漱口余味， 应当如是修。</p>
  <p>若于此法门， 如理正思惟，</p>
  <p>净信离分别， 成就最胜定，</p>
  <p>离著处于义， 成金光法灯。</p>
  <p>分别于有无， 及诸恶见网，</p>
  <p>三毒等皆离， 得佛手灌顶。</p>
  <p>“外道执能作， 迷方及无因，</p>
  <p>于缘起惊怖， 断灭无圣性。</p>
  <p>变起诸果报， 谓诸识及意，</p>
  <p>意从赖耶生， 识依末那起。</p>
  <p>赖耶起诸心， 如海起波浪；</p>
  <p>习气以为因， 随缘而生起。</p>
  <p>刹那相钩锁， 取自心境界，</p>
  <p>种种诸形相， 意根等识生。</p>
  <p>由无始恶习， 似外境而生；</p>
  <p>所见唯自心， 非外道所了。</p>
  <p>因彼而缘彼， 而生于余识，</p>
  <p>是故起诸见， 流转于生死。</p>
  <p>“诸法如幻梦， 水月焰乾城，</p>
  <p>当知一切法， 唯是自分别。</p>
  <p>正智依真如， 而起诸三昧，</p>
  <p>如幻首楞严， 如是等差别。</p>
  <p>得入于诸地， 自在及神通，</p>
  <p>成就如幻智， 诸佛灌其顶。</p>
  <p>见世间虚妄， 是时心转依，</p>
  <p>获得欢喜地， 诸地及佛地。</p>
  <p>既得转依已， 如众色摩尼，</p>
  <p>利益诸众生， 应现如水月。</p>
  <p>舍离有无见， 及以俱不俱，</p>
  <p>过于二乘行， 亦超第七地。</p>
  <p>自内现证法， 地地而修治，</p>
  <p>远离诸外道， 应说是大乘。</p>
  <p>说解脱法门， 如兔角摩尼，</p>
  <p>舍离于分别， 离死及迁灭。</p>
  <p>教由理故成， 理由教故显，</p>
  <p>当依此教理， 勿更余分别。</p>
</body></html>