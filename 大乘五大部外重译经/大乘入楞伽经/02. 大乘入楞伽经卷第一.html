<!DOCTYPE html>
<html>
<head>
  <meta charset="utf-8"/>
  <meta name="author" content="实叉难陀/唐"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>大乘入楞伽经卷第一</title>
</head>
<body>
  <h1 class="head">大乘入楞伽经卷第一</h1>
  <h2>罗婆那王劝请品第一</h2>
  <p>如是我闻：一时，佛住大海滨摩罗耶山顶楞伽城中，与大比丘众及大菩萨众俱。其诸菩萨摩诃萨，悉已通达五法、三性、诸识、无我，善知境界自心现义，游戏无量自在三昧神通诸力，随众生心现种种形方便调伏，一切诸佛手灌其顶，皆从种种诸佛国土而来此会。大慧菩萨摩诃萨为其上首。</p>
  <p>尔时，世尊于海龙王宫说法，过七日已从大海出，有无量亿梵、释、护世诸天龙等，奉迎于佛。尔时，如来举目，观见摩罗耶山楞伽大城，即便微笑，而作是言：“昔诸如来应正等觉，皆于此城说自所得圣智证法，非诸外道臆度邪见及以二乘修行境界。我今亦当为罗婆那王开示此法。”</p>
  <p>尔时，罗婆那夜叉王，以佛神力闻佛言音，遥知如来从龙宫出，梵、释、护世天龙围绕，见海波浪，观其众会藏识大海，境界风动，转识浪起；发欢喜心，于其城中高声唱言：“我当诣佛请入此城，令我及与诸天世人，于长夜中得大饶益。”作是语已，即与眷属乘华宫殿往世尊所。到已，下殿右绕三匝，作众伎乐供养如来。所持乐器皆是大青因陀罗宝，琉璃等宝以为间错，无价上衣而用缠裹。其声美妙音节相和，于中说偈而赞佛曰：</p>
  <p>“心自性法藏， 无我离见垢，</p>
  <p>证智之所知， 愿佛为宣说。</p>
  <p>善法集为身， 证智常安乐，</p>
  <p>变化自在者， 愿入楞伽城。</p>
  <p>过去佛菩萨， 皆曾住此城，</p>
  <p>此诸夜叉众， 一心愿听法。”</p>
  <p>尔时，罗婆那楞伽王，以都咤迦音歌赞佛已，复以歌声而说颂言：</p>
  <p>“世尊于七日， 住摩竭海中，</p>
  <p>然后出龙宫， 安详升此岸。</p>
  <p>我与诸婇女， 及夜叉眷属，</p>
  <p>输迦娑剌那， 众中聪慧者，</p>
  <p>悉以其神力， 往诣如来所。</p>
  <p>各下华宫殿， 礼敬世所尊，</p>
  <p>复以佛威神， 对佛称己名：</p>
  <p>我是罗刹王， 十首罗婆那，</p>
  <p>今来诣佛所， 愿佛摄受我，</p>
  <p>及楞伽城中， 所有诸众生。</p>
  <p>过去无量佛， 咸升宝山顶，</p>
  <p>住楞伽城中， 说自所证法。</p>
  <p>世尊亦应尔， 住彼宝严山，</p>
  <p>菩萨众围绕， 演说清净法。</p>
  <p>我等于今日， 及住楞伽众，</p>
  <p>一心共欲闻， 离言自证法。</p>
  <p>我念去来世， 所有无量佛，</p>
  <p>菩萨共围绕， 演说楞伽经。</p>
  <p>此入楞伽典， 昔佛所称赞，</p>
  <p>愿佛同往尊， 亦为众开演。</p>
  <p>请佛为哀愍， 无量夜叉众，</p>
  <p>入彼宝严城， 说此妙法门。</p>
  <p>此妙楞伽城， 种种宝严饰，</p>
  <p>墙壁非土石， 罗网悉珍宝。</p>
  <p>此诸夜叉众， 昔曾供养佛，</p>
  <p>修行离诸过， 证知常明了。</p>
  <p>夜叉男女等， 渴仰于大乘，</p>
  <p>自信摩诃衍， 亦乐令他住。</p>
  <p>惟愿无上尊， 为诸罗刹众，</p>
  <p>瓮耳等眷属， 往诣楞伽城。</p>
  <p>我于去来今， 勤供养诸佛，</p>
  <p>愿闻自证法， 究竟大乘道。</p>
  <p>愿佛哀愍我， 及诸夜叉众，</p>
  <p>共诸佛子等， 入此楞伽城。</p>
  <p>我宫殿婇女， 及以诸璎珞，</p>
  <p>可爱无忧园， 愿佛哀纳受。</p>
  <p>我于佛菩萨， 无有不舍物，</p>
  <p>乃至身给侍， 惟愿哀纳受。”</p>
  <p>尔时，世尊闻是语已，即告之言：“夜叉王，过去世中诸大导师，咸哀愍汝，受汝劝请，诣宝山中说自证法；未来诸佛亦复如是。此是修行甚深观行现法乐者之所住处，我及诸菩萨哀愍汝故，受汝所请。”作是语已，默然而住。</p>
  <p>时罗婆那王，即以所乘妙华宫殿奉施于佛。佛坐其上，王及诸菩萨前后导从，无量婇女歌咏赞叹，供养于佛往诣彼城。到彼城已，罗婆那王及诸眷属，复作种种上妙供养。夜叉众中童男、童女，以宝罗网供养于佛。罗婆那王施宝璎珞，奉佛菩萨以挂其颈。尔时，世尊及诸菩萨受供养已，各为略说自证境界甚深之法。时罗婆那王并其眷属，复更供养大慧菩萨，而劝请言：</p>
  <p>“我今诸大士， 奉问于世尊，</p>
  <p>一切诸如来， 自证智境界。</p>
  <p>我与夜叉众， 及此诸菩萨，</p>
  <p>一心愿欲闻， 是故咸劝请。</p>
  <p>汝是修行者， 言论中最胜，</p>
  <p>是故生尊敬， 劝汝请问法。</p>
  <p>自证清净法， 究竟入佛地，</p>
  <p>离外道二乘， 一切诸过失。”</p>
  <p>尔时，世尊以神通力，于彼山中复更化作无量宝山，悉以诸天百千万亿妙宝严饰。一一山上皆现佛身，一一佛前皆有罗婆那王及其众会，十方所有一切国土皆于中现。一一国中悉有如来，一一佛前咸有罗婆那王并其眷属，楞伽大城阿输迦园，如是庄严等无有异。一一皆有大慧菩萨而兴请问，佛为开示自证智境，以百千妙音说此经已，佛及诸菩萨皆于空中隐而不现。罗婆那王唯自见身住本宫中，作是思惟：“向者是谁？谁听其说？所见何物？是谁能见？佛及国城众宝山林，如是等物今何所在？为梦所作？为幻所成？为复犹如乾闼婆城？为翳所见？为焰所惑？为如梦中、石女生子？为如烟焰旋火轮耶？”复更思惟：“一切诸法性皆如是，唯是自心分别境界，凡夫迷惑不能解了。无有能见，亦无所见，无有能说，亦无所说，见佛闻法皆是分别。如向所见不能见佛，不起分别是则能见。”</p>
  <p>时，楞伽王寻即开悟，离诸杂染，证唯自心，住无分别；往昔所种善根力故，于一切法得如实见。不随他悟，能以自智善巧观察，永离一切臆度邪解；住大修行为修行师，现种种身善达方便；巧知诸地上增进相，常乐远离心意意识，断三相续见，离外道执著；内自觉悟，入如来藏，趣于佛地。闻虚空中及宫殿内咸出声言：“善哉！大王，如汝所学，诸修行者应如是学、应如是见，一切如来应如是见。一切诸法若异见者，则是断见。汝应永离心意意识，应勤观察一切诸法，应修内行，莫著外见，莫堕二乘及以外道。所修句义，所见境界，及所应得诸三昧法，汝不应乐戏论谈笑，汝不应起围陁诸见，亦不应著王位自在，亦不应住六定等中。若能如是，即是如实修行者行，能摧他论，能破恶见，能舍一切我见执著，能以妙慧转所依识，能修菩萨大乘之道，能入如来自证之地。汝应如是勤加修学，令所得法转更清净。善修三昧三摩钵底，莫著二乘、外道境界以为胜乐。如凡修者之所分别，外道执我见有我相，及实求那而生取著。二乘见有无明缘行，于性空中乱想分别。楞伽王，此法殊胜是大乘道，能令成就自证圣智，于诸有中受上妙生。楞伽王，此大乘行破无明翳，灭识波浪，不堕外道诸邪行中。楞伽王，外道行者执著于我，作诸异论，不能演说离执著、见识性二义。善哉！楞伽王，汝先见佛思惟此义，如是思惟乃是见佛。”</p>
  <p>尔时，罗婆那王复作是念：“愿我更得奉见如来！如来世尊于观自在，离外道法，能说自证圣智境界，超诸应化所应作事，住如来定，入三昧乐。是故说名大观行师，亦复名为大哀愍者，能烧烦恼分别薪尽，诸佛子众所共围绕，普入一切众生心中，遍一切处，具一切智，永离一切分别事相。我今愿得重见如来大神通力，以得见故，未得者得，已得不退，离诸分别，住三昧乐，增长满足如来智地。”</p>
  <p>尔时，世尊知楞伽王即当证悟无生法忍，为哀愍故便现其身，令所化事还复如本。时十头王见所曾睹，无量山城悉宝庄严；一一城中皆有如来应正等觉，三十二相以严其身；自见其身遍诸佛前，悉有大慧、夜叉围绕说自证智所行之法；亦见十方诸佛国土，如是等事悉无有别。</p>
  <p>尔时，世尊普观众会，以慧眼观，非肉眼观，如师子王奋迅回盻欣然大笑。于其眉间、髀胁腰颈及以肩臂德字之中，一一毛孔皆放无量妙色光明，如虹拖晖，如日舒光，亦如劫火猛焰炽然。时虚空中梵、释、四天，遥见如来坐如须弥楞伽山顶欣然大笑。尔时，诸菩萨及诸天众咸作是念：“如来世尊于法自在，何因缘故欣然大笑，身放光明默然不动，住自证境入三昧乐，如师子王周回顾视，观罗婆那，念如实法？”</p>
  <p>尔时，大慧菩萨摩诃萨，先受罗婆那王请；复知菩萨众会之心，及观未来一切众生，皆悉乐著语言文字，随言取义而生迷惑，执取二乘、外道之行。或作是念：“世尊已离诸识境界，何因缘故欣然大笑？”为断彼疑而问于佛，佛即告言：“善哉！大慧，善哉！大慧，汝观世间，愍诸众生，于三世中恶见所缠，欲令开悟而问于我。诸智慧人为利自他，能作是问。大慧，此楞伽王，曾问过去一切如来应正等觉二种之义，今亦欲问，未来亦尔。此二种义差别之相，一切二乘及诸外道皆不能测。”</p>
  <p>尔时，如来知楞伽王欲问此义，而告之曰：“楞伽王，汝欲问我，宜应速问。我当为汝分别解释，满汝所愿，令汝欢喜。能以智慧思惟观察，离诸分别，善知诸地，修习对治，证真实义，入三昧乐，为诸如来之所摄受；住奢摩他乐，远离二乘三昧过失；住于不动、善慧、法云菩萨之地，能如实知诸法无我。当于大宝莲华宫中，以三昧水而灌其顶，复现无量莲华围绕，无数菩萨于中止住，与诸众会递相瞻视，如是境界不可思议。楞伽王，汝起一方便行住修行地，复起无量诸方便行。汝定当得如上所说不思议事，处如来位，随形应物。汝所当得，一切二乘及诸外道、梵释天等所未曾见。”</p>
  <p>尔时，楞伽王蒙佛许已，即于清净光明如大莲华宝山顶上从座而起，诸婇女众之所围绕，化作无量种种色华，种种色香、末香、涂香，幢幡幰盖、冠佩璎珞，及余世间未曾见闻种种胜妙庄严之具。又复化作欲界所有种种无量诸音乐器，过诸天、龙、乾闼婆等一切世间之所有者。又复化作十方佛土昔所曾见诸音乐器。又复化作大宝罗网，遍覆一切佛菩萨上。复现种种上妙衣服，建立幢幡以为供养。作是事已，即升虚空高七多罗树，于虚空中复雨种种诸供养云，作诸音乐，从空而下。即坐第二日电光明如大莲华宝山顶上，欢喜恭敬而作是言：“我今欲问如来二义。如是二义，我已曾问过去如来应正等觉，彼佛世尊已为我说。我今亦欲问于是义，唯愿如来为我宣说。世尊，变化如来说此二义，非根本佛。根本佛说三昧乐境，不说虚妄分别所行。善哉！世尊于法自在，唯愿哀愍说此二义，一切佛子心皆乐闻。”</p>
  <p>尔时，世尊告彼王言：“汝应问我，当为汝说。”</p>
  <p>时，夜叉王更著种种宝冠璎珞，诸庄严具以严其身，而作是言：“如来常说，法尚应舍，何况非法！云何得舍此二种法？何者是法？何者非法？法若应舍，云何有二？有二即堕分别相中。有体无体，是实非实，如是一切皆是分别，不能了知阿赖耶识无差别相，如毛轮住，非净智境。法性如是，云何可舍？”</p>
  <p>尔时，佛告楞伽王言：“楞伽王，汝岂不见瓶等无常败坏之法，凡夫于中妄生分别。汝今何故不如是知法与非法差别之相？此是凡夫之所分别，非证智见。凡夫堕在种种相中，非诸证者。楞伽王，如烧宫殿、园林见种种焰，火性是一，所出光焰由薪力故，长短大小各各差别。汝今云何不如是知法与非法差别之相？楞伽王，如一种子生芽、茎、枝、叶及以华果无量差别，外法如是，内法亦然；谓无明为缘，生蕴界处一切诸法，于三界中受诸趣生，有苦乐、好丑、语默行止各各差别。又如诸识相虽是一，随于境界有上中下、染净、善恶种种差别。楞伽王，非但如上法有差别，诸修行者修观行时，自智所行亦复见有差别之相，况法与非法而无种种差别分别？楞伽王，法与非法差别相者，当知悉是相分别故。</p>
  <p>“楞伽王，何者是法？所谓二乘及诸外道虚妄分别，说有实等为诸法因。如是等法应舍应离，不应于中分别取相；见自心法性则无执著。瓶等诸物，凡愚所取，本无有体。诸观行人以毗钵舍那如实观察，名舍诸法。楞伽王，何者是非法？所谓诸法无性无相，永离分别。如实见者，若有若无如是境界彼皆不起，是名舍非法。复有非法，所谓兔角、石女儿等，皆无性相不可分别，但随世俗说有名字，非如瓶等而可取著；以彼非是识之所取，如是分别亦应舍离。是名舍法及舍非法。楞伽王，汝先所问，我已说竟。</p>
  <p>“楞伽王，汝言：‘我于过去诸如来所已问是义，彼诸如来已为我说。’楞伽王，汝言：‘过去但是分别，未来亦然，我亦同彼。’楞伽王，彼诸佛法皆离分别，已出一切分别戏论，非如色相，唯智能证，为令众生得安乐故而演说法，以无相智说名如来。是故如来以智为体，智为身故不可分别，不可以所分别，不可以我、人、众生相分别。何故不能分别？以意识因境界起取色形相，是故离能分别，亦离所分别。</p>
  <p>“楞伽王，譬如壁上彩画众生，无有觉知；世间众生悉亦如是无业无报，诸法亦然无闻无说。楞伽王，世间众生犹如变化，凡夫外道不能了达。楞伽王，能如是见，名为正见；若他见者，名分别见；由分别故，取著于二。楞伽王，譬如有人于水镜中自见其像，于灯月中自见其影，于山谷中自闻其响，便生分别而起取著。此亦如是，法与非法唯是分别；由分别故不能舍离，但更增长一切虚妄，不得寂灭。寂灭者所谓一缘，一缘者是最胜三昧，从此能生自证圣智，以如来藏而为境界。”</p>
  <h2>集一切法品第二之一</h2>
  <p>尔时，大慧菩萨摩诃萨与摩帝菩萨，俱游一切诸佛国土，承佛神力，从座而起，偏袒右肩，右膝著地，向佛合掌，曲躬恭敬，而说颂言：</p>
  <p>“世间离生灭， 譬如虚空华，</p>
  <p>智不得有无， 而兴大悲心。</p>
  <p>一切法如幻， 远离于心识，</p>
  <p>智不得有无， 而兴大悲心。</p>
  <p>世间恒如梦， 远离于断常，</p>
  <p>智不得有无， 而兴大悲心。</p>
  <p>知人法无我， 烦恼及尔焰，</p>
  <p>常清净无相， 而兴大悲心。</p>
  <p>佛不住涅槃， 涅槃不住佛，</p>
  <p>远离觉不觉， 若有若非有。</p>
  <p>法身如幻梦， 云何可称赞？</p>
  <p>知无性无生， 乃名称赞佛。</p>
  <p>佛无根境相， 不见名见佛，</p>
  <p>云何于牟尼， 而能有赞毁？</p>
  <p>若见于牟尼， 寂静远离生，</p>
  <p>是人今后世， 离著无所见。”</p>
  <p>尔时，大慧菩萨摩诃萨，偈赞佛已，自说姓名：</p>
  <p>“我名为大慧， 通达于大乘，</p>
  <p>今以百八义， 仰咨尊中上。”</p>
  <p>时，世间解闻是语已，普观众会而说是言：</p>
  <p>“汝等诸佛子， 今皆恣所问，</p>
  <p>我当为汝说， 自证之境界。”</p>
  <p>尔时，大慧菩萨摩诃萨，蒙佛许已，顶礼佛足，以颂问曰：</p>
  <p>“云何起计度？ 云何净计度？</p>
  <p>云何起迷惑？ 云何净迷惑？</p>
  <p>云何名佛子？ 及无影次第？</p>
  <p>云何刹土化， 相及诸外道？</p>
  <p>解脱至何所？ 谁缚谁能解？</p>
  <p>云何禅境界？ 何故有三乘？</p>
  <p>彼以何缘生？ 何作何能作？</p>
  <p>谁说二俱异？ 云何诸有起？</p>
  <p>云何无色定， 及与灭尽定？</p>
  <p>云何为想灭？ 云何从定觉？</p>
  <p>云何所作生， 进去及持身？</p>
  <p>云何见诸物？ 云何入诸地？</p>
  <p>云何有佛子？ 谁能破三有？</p>
  <p>何处身云何？ 生复住何处？</p>
  <p>云何得神通， 自在及三昧？</p>
  <p>三昧心何相？ 愿佛为我说。</p>
  <p>云何名藏识？ 云何名意识？</p>
  <p>云何起诸见？ 云何退诸见？</p>
  <p>云何姓非姓？ 云何唯是心？</p>
  <p>何因建立相？ 云何成无我？</p>
  <p>云何无众生？ 云何随俗说？</p>
  <p>云何得不起， 常见及断见？</p>
  <p>云何佛外道， 其相不相违？</p>
  <p>何故当来世， 种种诸异部？</p>
  <p>云何为性空？ 云何刹那灭？</p>
  <p>胎藏云何起？ 云何世不动？</p>
  <p>云何诸世间， 如幻亦如梦，</p>
  <p>乾城及阳焰， 乃至水中月？</p>
  <p>云何菩提分？ 觉分从何起？</p>
  <p>云何国土乱？ 何故见诸有？</p>
  <p>云何知世法？ 云何离文字？</p>
  <p>云何如空华， 不生亦不灭？</p>
  <p>真如有几种？ 诸度心有几？</p>
  <p>云何如虚空？ 云何离分别？</p>
  <p>云何地次第？ 云何得无影？</p>
  <p>何者二无我？ 云何所知净？</p>
  <p>圣智有几种， 戒众生亦然？</p>
  <p>摩尼等诸宝， 斯并云何出？</p>
  <p>谁起于语言， 众生及诸物？</p>
  <p>明处与伎术， 谁之所显示？</p>
  <p>伽他有几种， 长行句亦然？</p>
  <p>道理几不同？ 解释几差别？</p>
  <p>饮食是谁作？ 爱欲云何起？</p>
  <p>云何转轮王， 及以诸小王？</p>
  <p>云何王守护？ 天众几种别？</p>
  <p>地日月星宿， 斯等并是何？</p>
  <p>解脱有几种？ 修行师复几？</p>
  <p>云何阿阇梨？ 弟子几差别？</p>
  <p>如来有几种， 本生事亦然？</p>
  <p>众魔及异学， 如是各有几？</p>
  <p>自性几种异？ 心有几种别？</p>
  <p>云何唯假设？ 愿佛为开演。</p>
  <p>云何为风云？ 念智何因有？</p>
  <p>藤树等行列， 此并谁能作？</p>
  <p>云何象马兽？ 何因而捕取？</p>
  <p>云何卑陋人？ 此并谁能作？</p>
  <p>云何六时摄？ 云何一阐提？</p>
  <p>女男及不男， 此并云何生？</p>
  <p>云何修行进？ 云何修行退？</p>
  <p>瑜伽师有几， 令人住其中？</p>
  <p>众生生诸趣， 何形何色相？</p>
  <p>富饶大自在， 此复何因得？</p>
  <p>云何释迦种？ 云何甘蔗种？</p>
  <p>仙人长苦行， 是谁之教授？</p>
  <p>何因佛世尊， 一切刹中现，</p>
  <p>异名诸色类， 佛子众围绕？</p>
  <p>何因不食肉？ 何因令断肉？</p>
  <p>食肉诸众生， 以何因故食？</p>
  <p>何故诸国土， 犹如日月形，</p>
  <p>须弥及莲华， 卍字师子像？</p>
  <p>何故诸国土， 如因陀罗网，</p>
  <p>覆住或侧住， 一切宝所成？</p>
  <p>何故诸国土， 无垢日月光，</p>
  <p>或如华果形， 箜篌细腰鼓？</p>
  <p>云何变化佛？ 云何为报佛？</p>
  <p>真如智慧佛， 愿皆为我说。</p>
  <p>云何于欲界， 不成等正觉？</p>
  <p>何故色究竟， 离染得菩提？</p>
  <p>如来灭度后， 谁当持正法？</p>
  <p>世尊住久如？ 正法几时住？</p>
  <p>悉檀有几种？ 诸见复有几？</p>
  <p>何故立毗尼， 及以诸比丘，</p>
  <p>一切诸佛子， 独觉及声闻？</p>
  <p>云何转所依？ 云何得无相？</p>
  <p>云何得世通？ 云何得出世？</p>
  <p>复以何因缘， 心住七地中？</p>
  <p>僧伽有几种？ 云何成破僧？</p>
  <p>云何为众生， 广说医方论？</p>
  <p>何故大牟尼， 唱说如是言，</p>
  <p>迦叶拘留孙， 拘那含是我？</p>
  <p>何故说断常， 及与我无我？</p>
  <p>何不恒说实， 一切唯是心？</p>
  <p>云何男女林， 诃梨庵摩罗，</p>
  <p>鸡罗娑轮围， 及以金刚山，</p>
  <p>如是处中间， 无量宝庄严，</p>
  <p>仙人乾闼婆， 一切皆充满，</p>
  <p>此皆何因缘？ 愿尊为我说。”</p>
  <p>尔时，世尊闻其所请大乘微妙诸佛之心最上法门，即告之言：“善哉！大慧，谛听！谛听！如汝所问，当次第说。”即说颂言：</p>
  <p>“若生若不生， 涅槃及空相，</p>
  <p>流转无自性， 波罗蜜佛子，</p>
  <p>声闻辟支佛， 外道无色行。</p>
  <p>须弥巨海山， 洲渚刹土地，</p>
  <p>星宿与日月， 天众阿修罗。</p>
  <p>解脱自在通， 力禅诸三昧，</p>
  <p>灭及如意足， 菩提分及道，</p>
  <p>禅定与无量， 诸蕴及往来，</p>
  <p>乃至灭尽定， 心生起言说。</p>
  <p>心意识无我， 五法及自性，</p>
  <p>分别所分别， 能所二种见。</p>
  <p>诸乘种性处， 金摩尼真珠，</p>
  <p>一阐提大种， 荒乱及一佛。</p>
  <p>智所智教得， 众生有无有？</p>
  <p>象马兽何因？ 云何而捕取？</p>
  <p>云何因譬喻， 相应成悉檀？</p>
  <p>所作及能作， 众林与迷惑。</p>
  <p>如是真实理， 唯心无境界，</p>
  <p>诸地无次第， 无相转所依。</p>
  <p>医方工巧论， 伎术诸明处，</p>
  <p>须弥诸山地， 巨海日月量。</p>
  <p>上中下众生， 身各几微尘？</p>
  <p>一一刹几尘？ 一一弓几肘？</p>
  <p>几弓俱庐舍？ 半由旬由旬，</p>
  <p>兔毫与隙游， 虮羊毛[麸-夫+广]麦，</p>
  <p>半升与一升， 是各几[麸-夫+广]麦？</p>
  <p>一斛及十斛， 十万暨千亿，</p>
  <p>乃至频婆罗， 是等各几数？</p>
  <p>几尘成芥子？ 几芥成草子？</p>
  <p>复以几草子， 而成于一豆？</p>
  <p>几豆成一铢？ 几铢成一两？</p>
  <p>几两成一斤？ 几斤成须弥？</p>
  <p>此等所应请， 何因问余事？</p>
  <p>声闻辟支佛， 诸佛及佛子，</p>
  <p>如是等身量， 各有几微尘？</p>
  <p>火风各几尘？ 一一根有几？</p>
  <p>眉及诸毛孔， 复各几尘成？</p>
  <p>如是等诸事， 云何不问我？</p>
  <p>云何得财富？ 云何转轮王？</p>
  <p>云何王守护？ 云何得解脱？</p>
  <p>云何长行句， 淫欲及饮食？</p>
  <p>云何男女林， 金刚等诸山？</p>
  <p>幻梦渴爱譬， 诸云从何起？</p>
  <p>时节云何有？ 何因种种味？</p>
  <p>女男及不男？ 佛菩萨严饰？</p>
  <p>云何诸妙山， 仙闼婆庄严？</p>
  <p>解脱至何所？ 谁缚谁解脱？</p>
  <p>云何禅境界， 变化及外道？</p>
  <p>云何无因作？ 云何有因作？</p>
  <p>云何转诸见？ 云何起计度？</p>
  <p>云何净计度？ 所作云何起？</p>
  <p>云何而转去？ 云何断诸想？</p>
  <p>云何起三昧？ 破三有者谁？</p>
  <p>何处身云何？ 云何无有我？</p>
  <p>云何随俗说？ 汝问相云何，</p>
  <p>及所问非我？ 云何为胎藏，</p>
  <p>及以余支分？ 云何断常见？</p>
  <p>云何心一境？ 云何言说智？</p>
  <p>戒种性佛子， 云何称理释？</p>
  <p>云何师弟子， 众生种性别</p>
  <p>饮食及虚空， 聪明魔施设？</p>
  <p>云何树行布？ 是汝之所问。</p>
  <p>何因一切刹， 种种相不同？</p>
  <p>或有如箜篌， 腰鼓及众华；</p>
  <p>或有离光明， 仙人长苦行；</p>
  <p>或有好族姓， 令众生尊重；</p>
  <p>或有体卑陋， 为人所轻贱。</p>
  <p>云何欲界中， 修行不成佛，</p>
  <p>而于色究竟， 乃升等正觉？</p>
  <p>云何世间人， 而能获神通？</p>
  <p>何因称比丘？ 何故名僧伽？</p>
  <p>云何化及报， 真如智慧佛？</p>
  <p>云何使其心， 得住七地中？</p>
  <p>此及于余义， 汝今咸问我。</p>
  <p>“如先佛所说， 一百八种句，</p>
  <p>一一相相应， 远离诸见过，</p>
  <p>亦离于世俗， 言语所成法。</p>
  <p>我当为汝说， 佛子应听受。”</p>
  <p>尔时，大慧菩萨摩诃萨白佛言：“世尊，何者是一百八句？”</p>
  <p>佛言大慧：“所谓生句非生句，常句非常句，相句非相句，住异句非住异句，刹那句非刹那句，自性句非自性句，空句非空句，断句非断句，心句非心句，中句非中句，缘句非缘句，因句非因句，烦恼句非烦恼句，爱句非爱句，方便句非方便句，善巧句非善巧句，清净句非清净句，相应句非相应句，譬喻句非譬喻句，弟子句非弟子句，师句非师句，种性句非种性句，三乘句非三乘句，无影像句非无影像句，愿句非愿句，三轮句非三轮句，摽相句非摽相句，有句非有句，无句非无句，俱句非俱句，自证圣智句非自证圣智句，现法乐句非现法乐句，刹句非刹句，尘句非尘句，水句非水句，弓句非弓句，大种句非大种句，算数句非算数句，神通句非神通句，虚空句非虚空句，云句非云句，巧明句非巧明句，伎术句非伎术句，风句非风句，地句非地句，心句非心句，假立句非假立句，体性句非体性句，蕴句非蕴句，众生句非众生句，觉句非觉句，涅槃句非涅槃句，所知句非所知句，外道句非外道句，荒乱句非荒乱句，幻句非幻句，梦句非梦句，阳焰句非阳焰句，影像句非影像句，火轮句非火轮句，乾闼婆句非乾闼婆句，天句非天句，饮食句非饮食句，淫欲句非淫欲句，见句非见句，波罗蜜句非波罗蜜句，戒句非戒句，日月星宿句非日月星宿句，谛句非谛句，果句非果句，灭句非灭句，灭起句非灭起句，医方句非医方句，相句非相句，支分句非支分句，禅句非禅句，迷句非迷句，现句非现句，护句非护句，种族句非种族句，仙句非仙句，王句非王句，摄受句非摄受句，宝句非宝句，记句非记句，一阐提句非一阐提句，女男不男句非女男不男句，味句非味句，作句非作句，身句非身句，计度句非计度句，动句非动句，根句非根句，有为句非有为句，因果句非因果句，色究竟句非色究竟句，时节句非时节句，树藤句非树藤句，种种句非种种句，演说句非演说句，决定句非决定句，毗尼句非毗尼句，比丘句非比丘句，住持句非住持句，文字句非文字句。</p>
  <p>“大慧，此百八句，皆是过去诸佛所说。”</p>
  <p>尔时，大慧菩萨摩诃萨，复白佛言：“世尊，诸识有几种生、住、灭？”</p>
  <p>佛言：“大慧，诸识有二种生、住、灭，非臆度者之所能知，所谓相续生及相生，相续住及相住，相续灭及相灭。诸识有三相，谓转相、业相、真相。</p>
  <p>“大慧，识广说有八；略则唯二，谓现识及分别事识。大慧，如明镜中现诸色像，现识亦尔。大慧，现识与分别事识，此二识无异，相互为因。大慧，现识，以不思议熏变为因；分别事识，以分别境界及无始戏论习气为因。</p>
  <p>“大慧，阿赖耶识虚妄分别种种习气灭，即一切根识灭，是名相灭。大慧，相续灭者，谓所依因灭及所缘灭，即相续灭。所依因者，谓无始戏论虚妄习气；所缘者，谓自心所见分别境界。</p>
  <p>“大慧，譬如泥团与微尘，非异、非不异；金与庄严具亦如是。大慧，若泥团与微尘异者，应非彼成，而实彼成，是故不异；若不异者，泥团、微尘应无分别。大慧，转识、藏识若异者，藏识非彼因；若不异者，转识灭，藏识亦应灭，然彼真相不灭。大慧，识真相不灭，但业相灭。若真相灭者，藏识应灭；若藏识灭者，即不异外道断灭论。</p>
  <p>“大慧，彼诸外道作如是说，取境界相续识灭，即无始相续识灭。大慧，彼诸外道说，相续识从作者生，不说眼识依色、光明和合而生，唯说作者为生因故。作者是何？彼计胜性、丈夫、自在、时及微尘，为能作者。</p>
  <p>“复次，大慧，有七种自性，所谓集自性、性自性、相自性、大种自性、因自性、缘自性、成自性。</p>
  <p>“复次，大慧，有七种第一义，所谓心所行、智所行、二见所行、超二见所行、超子地所行、如来所行、如来自证圣智所行。</p>
  <p>“大慧，此是过去、未来、现在一切如来应正等觉，法自性第一义心。以此心成就如来世间、出世间最上法。以圣慧眼，入自共相种种安立；其所安立，不与外道恶见共。大慧，云何为外道恶见？谓不知境界自分别现，于自性第一义，见有、见无而起言说。</p>
  <p>“大慧，我今当说，若了境如幻，自心所现，则灭妄想三有苦及无知、爱、业缘。大慧，有诸沙门、婆罗门，妄计非有及有，于因果外显现诸物依时而住，或计蕴界处依缘生住，有已即灭。大慧，彼于若相续、若作用、若生、若灭、若诸有、若涅槃、若道、若业、若果、若谛，是破坏断灭论。何以故？不得现法故，不见根本故。</p>
  <p>“大慧，譬如瓶破不作瓶事，又如燋种不能生芽，此亦如是。若蕴界处法已现当灭，应知此则无相续生，以无因故，但是自心虚妄所见。复次，大慧，若本无、有、识，三缘合生，龟应生毛，沙应出油；汝宗则坏，违决定义，所作事业悉空无益。大慧，三合为缘，是因果性，可说为有过、现、未来，从无生有；此依住觉想地者，所有理教及自恶见熏习余气，作如是说。大慧，愚痴凡夫恶见所噬，邪见迷醉无智，妄称一切智说。</p>
  <p>“大慧，复有沙门、婆罗门，观一切法皆无自性，如空中云，如旋火轮，如乾闼婆城，如幻，如焰，如水中月，如梦所见，不离自心，由无始来虚妄见故取以为外；作是观已，断分别缘，亦离妄心所取名义，知身及物并所住处一切皆是藏识境界，无能所取及生住灭，如是思惟恒住不舍。大慧，此菩萨摩诃萨不久当得生死、涅槃二种平等，大悲方便，无功用行。观众生如幻如影从缘而起，知一切境界离心无得，行无相道，渐升诸地住三昧境，了达三界皆唯自心，得如幻定绝众影像，成就智慧证无生法，入金刚喻三昧，当得佛身恒住如如，起诸变化力通自在。大慧，方便以为严饰，游众佛国，离诸外道及心意识，转依次第成如来身。</p>
  <p>“大慧，菩萨摩诃萨欲得佛身，应当远离蕴界处心、因缘所作、生住灭法戏论分别；但住心量，观察三有，无始时来妄习所起；思惟佛地无相无生，自证圣法；得心自在，无功用行，如如意宝随宜现身，令达唯心，渐入诸地。是故，大慧，菩萨摩诃萨，于自悉檀，应善修学。”</p>
</body></html>