<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>普曜经卷第八</title>
</head>
<body>
  <h1 class="head">普曜经卷第八</h1>
  <h2>十八变品第二十五</h2>
  <p>佛告比丘。如来于是转法轮已。化彼五人拘邻之等。念此间有优为迦叶等。大有名称。国王黎庶咸来奉之。与五百弟子俱。欲往先开化令解道法。然却彼后当次伏焉。即往从之迦叶见佛来起迎赞言。大道人善来相见。自安隐乎。佛报曰。无病最利。知足最富。有信最友。无为最安。迦叶曰。有何敕使。佛言。欲报一宜愿不嗔恚。烦借火室一宿之间。曰不爱也。中有毒龙恐相害耳。佛言。无苦龙不害我。重借至三。迦叶曰往。佛即澡洗前入火室。持蓐布地适坐须臾。龙即嗔恚身中出烟。佛亦出烟。龙大嗔怒身皆火出。佛亦现神身出火光。龙火佛火于是俱盛。石室尽然。其炎烟出如失火状。迦叶夜起相视星宿。见火室尽然。咄。是大沙门端正可借。不用我言为火所害。佛知其意。于内以道力降龙。龙气力尽则自归伏。佛告龙曰。汝意伏者当入钵中。龙即入钵中。佛时置于钵中。迦叶惶懅。令五百弟子人。一瓶水就持灭火。如一瓶著更盛一火。师徒益恐皆言咄咄。杀是大沙门了矣。明旦佛持钵盛龙而出之。迦叶大喜。大道人乃得活耶。器中何等。佛言。然自安隐耳。龙是器中所言毒龙为害者也。今者降之已受降伏令受戒矣。迦叶自以得道。顾谓弟子。是大沙门虽神不如我以得罗汉道也。佛复移近迦叶所。止坐一树下。夜四天王来下听经。四王光影明如盛火。迦叶夜起占候见火。明旦诣佛所曰。亦事火乎。佛言。不也。昨夜四王自下听经。是其光耳。佛止树下。时天帝释复下听经。帝释光影甚明踰前。迦叶占候见光益大。心念沙门续事火也。明日问曰。得无事火乎。佛言。不也。昨天帝释来下听经。是其光耳。后夜梵天复下听经。梵之光明倍于帝释。迦叶占候见光晃晃。明日问曰。想亦事火也。佛言。不也。昨夜梵天来下听经。是其光也。迦叶五百弟子人事三火。合事千五百三火。明旦然之火了不然。怪而白师。师言。是大沙门所为也。即行问佛。我所事火今然不然。佛言。欲使然乎。曰愿欲使然。佛言。当然火即然矣。火然之后。迦叶欲灭之不可得灭。五百弟子共助灭之而不能灭。念言。是复沙门所为。即往问曰。火既然矣今不可灭。佛言。欲使灭不。答言。愿欲得灭。佛言。当灭应时即灭。迦叶白佛。愿仁留意不须远行。我自给饮食。还敕家内供设肴馔。曰以时至请佛。佛言。便去今随后往。迦叶适去。佛以神足上忉利天。取昼度果。神足至东弗于逮界上数千万里。取阎逼果。南至阎浮提界上。取呵蠡勒果。西至拘耶尼界上。取阿摩勒果。北至郁单越地。取自然粳米。各满钵还。每先迦叶归坐其床上。迦叶白曰。从何道来。佛言。卿每去后。吾至四域及上忉利天。取此果米香美可食。卿可食之也。佛明日自到迦叶家受饭而还。于屏处食已念欲澡漱。帝释知佛意。即下以手指地。水出成池令佛用之。迦叶向暮仿佯村中。见水怪之何缘有此。佛言。吾朝食已意欲澡漱。帝释指地令出此水。汝当名此为指地池。佛还树下。道见弃弊衣欲取浣之。帝释知意。即到颇那山上。取成治四方好石。上佛浣衣。佛欲晒衣。帝释复行取六方石。来给晒衣。迦叶见于池侧有两好石。问佛。云何而得此石。佛言。吾欲浣衣晒之。帝释奉上使吾用之。是以然矣。佛后入指地池澡浴竟。欲上无所攀。池上迦和之树。自然屈枝就佛。佛牵得出。迦叶见树屈下垂条。怪而问佛。佛言。吾入池浴出无所持。是以树神为我屈之。时摩竭国王及诸臣庶。以节会持礼贶诣迦叶相乐七日。迦叶念佛圣达踰我。众人见之必当舍我普往事之。使其不现快耶。佛知其念即隐不现。众人还已。迦叶念曰。我有节会余食甚多。得大沙门饭之快耶。佛即知之至迦叶所。迦叶惊喜来何一快。何以不现。佛言。用念卿故。曰何以念我。佛言。前卿意念是大沙门道德巍巍相好紫金。万民见者必当舍我共奉事之。是以不现。今卿相念故复来耳。时迦叶五百弟子适俱破薪。各一举斧皆不得下。懅而白师。师言。复大沙门所为。即往问佛。我诸弟子向共破薪。斧皆举而不下。佛言。当下应声得下。既下之后斧皆著薪而不可举。复行问佛。佛言。可去自当举耳。即举得用。时尼连禅水长流激疾。佛以神通断水令住。使水壤起高出人头。令底扬尘佛行其中。迦叶见之。畏佛为水所漂。即与弟子俱乘船索佛。见水隔断中央扬尘佛行其中。迦叶呼言。大道人乃尚在耶。佛言。然在耳。又问。佛欲上船不。佛言。大善。佛念今当现道令子心伏。即从水中贯船底入。无有穿迹。如是变化凡十八焉。迦叶复念。是大沙门神即神矣。然不如我已得罗汉也。佛语迦叶。汝非罗汉不知道证。胡为强颜不知为耻。虚妄自称我有道德。于是迦叶心惊毛竖。惭愧无颜自知无道。即稽首言。今大道人。实妙神圣乃知我意愿得从大道人禀受经戒作沙门耶。佛言。且还报汝弟子共和益善。卿是耆旧国内所敬。今敬学道可独知乎。迦叶受教。告诸弟子。汝曹知不。我自所见意方信解。当除须发被服法衣。受佛禁戒而作沙门。汝等意欲何趣。诸弟子曰。我等所知皆大师恩。师所尊信必不虚妄。愿皆随从得作沙门。于是师徒脱衣裘褐及水瓶革屣。诸事火具悉弃水中。俱共诣佛稽首白言。今我五百人皆有信意。愿欲离家剃除须发作沙门。佛言。善哉。诸沙门来。迦叶五百人须发自堕皆成沙门。优为迦叶有二弟。次名那提。幼曰竭夷。二人各有二百五十弟子。旧舍水边。见诸梵志衣被什物事火之具随水下流。二弟惊愕。恐兄五百人为恶人所害大水所漂。即合五百弟子。逆流而上。见兄师徒皆作沙门。怪问大兄。年百二十智慧高远。国王吏民皆共宗事。我意以兄为是罗汉。今反舍梵志业学沙门法。佛岂独大其道胜乎。迦叶答言。佛道最尊其法无量。我虽世尊未有得道。神智如佛其法清净。我见慈心度人无极。以三事教化。一者道定神足变化自然。二者智慧知人本意。三者应病授药。二弟各顾语弟子。汝欲何趣。五百人俱同声言。愿如大师。即皆稽首求作沙门。佛言。比丘来。二弟及五百弟子。须发自堕袈裟著身。即随佛后成为沙门。佛便有千沙门。俱到波罗奈夷县丛树下坐。诸弟子皆故梵志。佛为弟子现神变化。一者飞行。二者说经。三者教诫。诸弟子见佛威神变化。莫不欢喜。悉皆罗汉。</p>
  <h2>佛至摩竭国品第二十六</h2>
  <p>尔时世尊。在波罗奈说经已竟。与千罗汉优为迦叶兄弟三人等。悉旧辫发。神通已达。生死已断。行出三界。欲至摩竭流布道训开化愚冥。时摩竭国瓶沙王。闻释种王子身有奇相。三十有二八十种好。巨身丈六体紫金色。弃国捐王行作沙门。得自然佛。号名如来至真等正觉明行成为善逝世间解无上士道法御天人师为佛众佑。讲宣道义上中下善。义达微妙所演具足。净修梵行戒禁具足。定成慧成解成度知见成。成就五眼。肉眼天眼慧眼法眼佛眼。六通三达。诸天释梵皆奉事焉。莫不蒙济。时瓶沙王闻之欣然大悦。吾本共要得佛相度。敕诸大臣长者梵志国中吏民。严治道路散华烧香。持诸幢盖。王乘羽宝之车。大臣百官前后导从。千乘万骑。长者梵志万二千人欲出城迎。忽大风起闭其城门。王怪所以。今行迎佛。当有吉喜快善瑞应。时城门神。即谓王言。快无不利。王往前世与八万四千王。治寺起塔。誓于来世一时见佛咨受道教。今有一人闭在刑狱。违其本誓故城门闭。当放大赦。狱中人出。同时见佛咨受训诲。城门乃开。王闻乃达。速敕诸方。大赦境土狱囚得出。一时往迎。时佛入国。有大社树名曰遮越。佛与比丘共坐树下。王遥见佛与比丘众。如星中月。犹如日出天下大明靡不照曜。亦如帝释梵王圣帝处于本宫。如树华茂晃。若金山威神特显光明巍巍超绝无侣。王心踊跃下车步进。去五威仪。除盖履扇冠帻刀仗。前稽首佛足。自称其号。我是国王瓶沙身也。久服圣尊饥虚积时。如是至三。佛告王曰。实如来言。是王瓶沙也。诸佛天神皆护王身。王曰蒙佑。退坐一面。群臣百官稽首迁坐一面。前者作礼。中者低头。后者叉手。皆却坐讫。王及臣民睹优为迦叶。在山学仙耆旧来久。怪之佛边。心自念言。佛是优为师耶。优为是佛师乎。佛睹心念。即告优为。为说偈言。</p>
  <p class="l-js-5c">云何卿优为　　本可所事神</p>
  <p class="l-js-5c">祠祀归水火　　日月众梵天</p>
  <p class="l-js-5c">事来为几何　　夙夜精进学</p>
  <p class="l-js-5c">心中不懈废　　宁尽致神仙</p>
  <p>于时迦叶。以偈报佛。</p>
  <p class="l-js-5c">自念祠祀来　　已历八十年</p>
  <p class="l-js-5c">奉风水火神　　日月诸山川</p>
  <p class="l-js-5c">夙夜不懈废　　心中无他念</p>
  <p class="l-js-5c">至竟无所获　　值佛乃安宁</p>
  <p>王及群臣国中万民。尔乃别知优为迦叶是佛弟子。佛告优为迦叶。汝起。迦叶即起。长跪叉手佛前。佛言。现汝罗汉神通。辄受佛教踊在虚空。身上出火。身下出水。身上水。还雨其身而身不湿。身下出火火无所伤。飞行虚空犹如飞鸟。七现七没行于水上。犹如履地。不碍墙壁须弥山地。若如入水。从东方来。没佛前地忽现西方。西来没佛前。忽然现南。南没北现。北没南现。变化已讫。还在佛前长跪叉手。而白佛言。我是佛弟子。佛是我师。王及臣民尔乃重明优为迦叶是佛弟子。佛告王曰。天下有眼未必色故也。观色无常。痛痒想行识亦复无常。无常苦空非身之义。非我非彼。未有好道如乐色者。明士达之。色如聚沫。痛痒如泡。思想如芭蕉。行亦如梦。识喻如幻。三界如化。一切无常不可久保。佛告王曰。造宫殿来为几何年。王白佛言。七百余年。为更几王。王曰。更二十余王。佛问王曰。悉识诸王不。王曰不识。唯知吾父耳。佛言。现地有常人物一切皆归无常。天地虽现常不可久。三界无怙唯道可恃。绝祸于未萠。殖福于未然。灭尽五阴众患之难。如消炬火。积德日进如月之初。佛言。王犹如母人怀子在胎。相禄各异。或豪贵贫贱智明愚冥盲聋喑哑。父母岂知。子生长后。乃别祸福。非二亲过。是其宿殃所作善恶。非父母咎也。身行恶业。口宣粗言。心念毒恶。诽谤贤圣。寿终身散魂神堕恶地狱之中。身口心善。不犯十恶。修行十德。寿终生天。十方佛前。若在人间。豪贵富乐其命永长。佛言。虽有是祸福言辞。未必纯一。所以者何。皆从绿起。缘合则生。缘散则灭。从无明缘则有行。从其行缘则有识。从其识缘则有名色。从名色缘则有六入。从六入缘则有所更。从所更缘则有痛痒。从痛痒缘则有恩爱。从恩爱缘则有所受。从所受缘则有所有。从所有缘则有生矣。从所生缘则有老病死忧悲苦恼大毒患合。以除无明行识名色六入更痛爱受有生老病死忧愁苦恼大毒患。灭众罪。毒患自然消灭。乃至无为无穷之业。无三界神十二缘起之根株。坦然无迹犹如虚空。无心意识无所存立。与大道同分别本无。逮得法忍独步无双。度脱十方众生蒙恩。</p>
  <p>佛说此经时。八万四千诸天世人。万二千远尘离垢诸法眼生。无央数人皆发无上正真道意。时瓶沙王得法眼净。心中欣然前受五戒。大臣百官国民皆前归命亦受五戒。受五戒时。人马车乘咸悉寂然不畅音声。王前白佛。吾国多事欲退比更亲奉。佛言善哉。劳屈大王群臣民庶。王稽首礼。绕佛三匝。重礼而去。群臣百官人民次礼而还。大臣贺王前。时诸王悉不见佛。今独王见。宿福禄厚故乃尔耳。王益欣踊。亦贺诸臣。卿等本德值是世尊。王还宫中。敕夫人婇女大小及国吏民。岁三月六斋守禁法施戒博闻。王适归宫。时天帝释将八万天。散华佛上归命作礼而去。言南无佛。寻皆悉度得法眼净。时摩竭国有一长者。名迦陵。见佛入国天人所奉而无精舍。我有好竹园欲用上佛。住诣佛所稽首足下。前白佛言。佛愍一切如视爱子。弃转轮王不慕世荣。今无精舍。有一竹园去城不远。愿以奉佛可作精舍。佛受咒愿。佛及圣众游处其中。是故名曰迦陵竹园。</p>
  <h2>化舍利弗目连品第二十七</h2>
  <p>佛未入摩竭国时。国民丰富饶美饮食。作乐倡伎常欢不废。夙夜游戏。佛适入国。罗阅祇城昼夜寂寞。诵声济济。齐戒读经。舍世俗乐如弃粪除。唯佛是尊。听经行法不舍三宝。佛有沙门名曰安陛。遣行宣法开化未闻。五浊之世人心荒迷不达至真。入城分卫。衣服整齐威仪礼节。不失常法行步安详。因是使人见之心悦。时舍利弗本字优波替。而遥见之心中欣然。自心念言。我学来久。未曾睹此沙门。衣服礼节安详齐整。不失仪节。试往问之。所奉何道。吾常意疑当有异闻。殊妙之道未必齐此。往问比丘。所事何道。谁为师主。愿闻其志。比丘知意。即说偈言。</p>
  <p class="l-js-5c">吾师三界尊　　有三十二相</p>
  <p class="l-js-5c">等不存有无　　度众十二门</p>
  <p class="l-js-5c">我年既幼稚　　学根近薄鲜</p>
  <p class="l-js-5c">岂能宣至真　　如来无极业</p>
  <p class="l-js-5c">一切诸法本　　从缘悉本无</p>
  <p class="l-js-5c">若能及本源　　乃名曰沙门</p>
  <p class="l-js-5c">志根一道业　　虚寂无所为</p>
  <p class="l-js-5c">游神安静寞　　修善与冥期</p>
  <p>安陛沙门答曰。吾所事师。从无数劫奉行六度无极之法。四等四恩行无盖哀。奉无极慈欲度一切。积功累德不可称载。一生补处在兜术天。降神现存。寄迦维罗卫国夫人之胎。如日现水。生行七步。天地大动。瑞三十二。称己圣者。三界皆苦。吾当度之。释梵四天王咸来启受九龙浴身。其德无量。粗举其要。非吾萤烛所叹能得究悉。亦非心口之所言思。是吾大师天人之尊。于是颂曰。</p>
  <p class="l-js-5c">吾师天中天　　三界无极尊</p>
  <p class="l-js-5c">相好身丈六　　神通犹虚空</p>
  <p class="l-js-5c">化训去五阴　　拔断十二根</p>
  <p class="l-js-5c">不贪天世位　　心开净法门</p>
  <p>时舍利弗欣然大悦。如冥睹明。口言善哉。昔来抱疑。又吾好学。八岁从师。至年十六靡不周综。行遍天下十六大国。自谓已达。今乃闻异无上正真。得吾本愿。今佛所在。答曰。在迦陵竹园。将诸弟子往诣佛所。稽首足下问讯至尊。身堕愚冥迷惑历载。不得咨受。今乃奉圣无极大道。愿听出家得为比丘受成就戒。佛言善哉。呼比丘来。头发自堕袈裟著身。佛为说经分别诸法。十二根本坦然意达。漏尽意解得无著果。前白佛言。吾有同学。俗字拘律。今名目连。少小相顺。要有至真以相开示。今已蒙济。彼没尘垢未得拔出。承尊圣旨往开示之。佛言善哉。宜知是时。勿得稽留。时舍利弗稽首佛足。辞出入城求目揵连。遥见目连与诸弟子游行城里街曲里巷。舍利弗趣之。目连睹见体改服变不与常同。问之所以。被服变改有何异见。答曰。学人无常唯从大明。吾学积年不值大圣。今乃遇之无上大道。欣庆无量故来相求。同其道味累劫无穷。目连答曰。是非小事。善共思惟。舍利弗曰。无须重言。吾厌从事不复欲闻。假喻言之。人有珍妙施。有得大宝如意明珠及获宝英。复欲反求帛祠为珠。非身所欲。目连答曰。仁智胜我。常兄事卿。必不相误。便当同志将吾受训。稽首至尊。时舍利弗与目揵连俱。往诣佛所稽首佛足。退坐一面。叉手白佛。违旷侍省沉没尘垢。今乃奉觐。愿为沙门启受法律。佛言善哉。即除澡瓶鹿衣杖具。佛呼比丘来。头发自堕袈裟著身。为说正谛漏尽意解。所作已办成无著果。佛言。此二人等往古世时。誓供养我。待吾道成侍卫左右。今乃相值。本有千弟子。得舍利弗目连二百五十人。合一千二百五十比丘。一时所度。时王遥闻子得佛道。已来六年。王念佛已心中悲喜。饥虚欲睹。有一梵志名优陀耶。聪明智慧。本侍菩萨常得其意。王告忧陀。往请迎佛。问讯。别阔以来十有二年。夙夜愁戚不舍其心。思一相见如复更生。优陀耶受教。往诣佛所稽首佛足。具以王意白佛。忧陀耶。见佛诸天释梵归礼一切受命。前白佛言。愿得出家以为沙门。佛言。呼比丘来。头发自堕便成沙门。得罗汉道。佛时所度。其余前后得道不可称计。佛自念曰。本与父王要得佛道尔乃还国当度父母。今正应还。设若还国无所感动于事不宜所化甚鲜。先遣神足弟子比丘优陀耶。往显示神足知佛欲往。乃解道尊咸共渴仰。发起道心所度乃多。</p>
  <h2>优陀耶品第二十八</h2>
  <p>尔时世尊告优陀耶。佛本出家与父母誓。若得佛道还度父母。今已得佛道德已成。必当还国不违本誓。汝以神足经行虚空现其神变。乃如吾身已成大道。弟子尚尔。况佛威德巍巍无量。尔乃信受。优陀受教。神足飞行经游虚空。往到本国迦维罗卫。城上虚空现无数变。身上出水。身下出火。水不湿身。火无所伤。七现七没从东没地出于西方。西没东出。南没北出。北没南出。行空如鸟。没地如水。履水如地。王及臣民莫不欣喜。乃知道尊。于是颂曰。</p>
  <p class="l-js-5c">佛从本所行　　生死无数变</p>
  <p class="l-js-5c">常愍蜎蜚类　　勤苦无量劫</p>
  <p class="l-js-5c">时坐佛树下　　还致本宿愿</p>
  <p class="l-js-5c">欢喜当听说　　难得数见闻</p>
  <p class="l-js-5c">适成佛道时　　辄降魔官属</p>
  <p class="l-js-5c">即坏生死本　　消爱欲无余</p>
  <p class="l-js-5c">佛念本生地　　意欲见亲族</p>
  <p class="l-js-5c">今听王头檀　　所说甚可悲</p>
  <p class="l-js-5c">比丘名优陀　　姿性能悦人</p>
  <p class="l-js-5c">佛遣使令行　　孚致消息来</p>
  <p class="l-js-5c">还入父王国　　以入宣佛意</p>
  <p class="l-js-5c">今王太子顾　　意欲还至宫</p>
  <p class="l-js-5c">优陀闻佛教　　即听受奉行</p>
  <p class="l-js-5c">因时于佛前　　变化随地形</p>
  <p class="l-js-5c">其身忽不见　　神足来入城</p>
  <p class="l-js-5c">乃至大王殿　　父王所坐前</p>
  <p class="l-js-5c">比丘优陀耶　　进现悦头檀</p>
  <p class="l-js-5c">变化若干品　　踊出父王殿</p>
  <p class="l-js-5c">净譬如莲华　　泥土尘不生</p>
  <p class="l-js-5c">父王见恐怖　　即问斯何灵</p>
  <p class="l-js-5c">将无是神只　　地出何怪尔</p>
  <p class="l-js-5c">此形姓为谁　　本从何得来</p>
  <p class="l-js-5c">愿以开吾意　　令心疑结解</p>
  <p class="l-js-5c">从生至于今　　未曾睹是变</p>
  <p class="l-js-5c">太子本弃国　　求道度众生</p>
  <p class="l-js-5c">恭勤无数劫　　于今乃得成</p>
  <p class="l-js-5c">今王莫恐畏　　且宽意悦豫</p>
  <p class="l-js-5c">我以坏众恶　　为王太子使</p>
  <p class="l-js-5c">王闻太子问　　泪下如雨星</p>
  <p class="l-js-5c">十二年已来　　乃承悉达声</p>
  <p class="l-js-5c">今从吉祥至　　思寤如更生</p>
  <p class="l-js-5c">太子舍国位　　成道号何名</p>
  <p class="l-js-5c">出国坐六年　　精进现成佛</p>
  <p class="l-js-5c">号曰天中天　　三界尊第一</p>
  <p class="l-js-5c">本时在我国　　为作众宝殿</p>
  <p class="l-js-5c">刻镂诸妙饰　　于今室何如</p>
  <p class="l-js-5c">优陀耶答曰　　佛之真正微</p>
  <p class="l-js-5c">常坐于树下　　诸天来归趣</p>
  <p class="l-js-5c">吾子在宫时　　茵蓐布綩綖</p>
  <p class="l-js-5c">皆以锦绣成　　柔软有光泽</p>
  <p class="l-js-5c">龙妻奉宝床　　天帝贡袈裟</p>
  <p class="l-js-5c">不以好衣喜　　其心无增损</p>
  <p class="l-js-5c">在国好美食　　甘膳滋其味</p>
  <p class="l-js-5c">今所服食者　　安身何等类</p>
  <p class="l-js-5c">执钵行分卫　　福众无粗细</p>
  <p class="l-js-5c">咒愿布施家　　世世令安隐</p>
  <p class="l-js-5c">悉达寐卧时　　不敢妄呼觉</p>
  <p class="l-js-5c">鼓琴发歌音　　尔乃令寤起</p>
  <p class="l-js-5c">如来三昧定　　夙夜无眠觉</p>
  <p class="l-js-5c">释梵来劝助　　皆现稽首受</p>
  <p class="l-js-5c">在家杂香浴　　若干种众馨</p>
  <p class="l-js-5c">香香遍室中　　今用何所香</p>
  <p class="l-js-5c">八解三脱门　　洗浴除心垢</p>
  <p class="l-js-5c">其心净如空　　普安无恼忧</p>
  <p class="l-js-5c">悉达在家时　　捣若干杂香</p>
  <p class="l-js-5c">香熏其衣服　　清净无垢障</p>
  <p class="l-js-5c">戒定慧解度　　以为道德香</p>
  <p class="l-js-5c">熏于八难处　　世世度十方</p>
  <p class="l-js-5c">四品好床座　　以若干宝成</p>
  <p class="l-js-5c">重叠布众具　　以卧起其上</p>
  <p class="l-js-5c">四禅为床座　　意定无愦乱</p>
  <p class="l-js-5c">清净如莲花　　不著淤泥水</p>
  <p class="l-js-5c">在宫无数兵　　诸臣而宿卫</p>
  <p class="l-js-5c">左右常拥护　　目不见恶秽</p>
  <p class="l-js-5c">诸弟子众俱　　千二百五十</p>
  <p class="l-js-5c">菩萨无央数　　皆来稽首习</p>
  <p class="l-js-5c">本在家未出　　有四品好车</p>
  <p class="l-js-5c">象马牛羊步　　游行观四方</p>
  <p class="l-js-5c">五通为骖驾　　彻视洞听飞</p>
  <p class="l-js-5c">睹本见众心　　游观度生死</p>
  <p class="l-js-5c">子出行往返　　幢旄羽雕饰</p>
  <p class="l-js-5c">前后诸导从　　各执诸兵仗</p>
  <p class="l-js-5c">四等慈悲护　　恩慧仁爱庆</p>
  <p class="l-js-5c">普覆众厄难　　以严饰众生</p>
  <p class="l-js-5c">出时杂伎乐　　椎钟及鸣鼓</p>
  <p class="l-js-5c">观者悉填路　　前后不相容</p>
  <p class="l-js-5c">树下波罗奈　　椎鸣不死鼓</p>
  <p class="l-js-5c">拘邻等得道　　八万四千天</p>
  <p class="l-js-5c">九十六道伏　　其音闻三千</p>
  <p class="l-js-5c">众生莫不悦　　启受心皆明</p>
  <p class="l-js-5c">所领何国土　　人民为多少</p>
  <p class="l-js-5c">所化有几人　　悉为归伏不</p>
  <p class="l-js-5c">领三千大界　　训化诸群生</p>
  <p class="l-js-5c">十方不可称　　莫不蒙济度</p>
  <p class="l-js-5c">在国思正法　　助吾治万民</p>
  <p class="l-js-5c">动顺礼节训　　莫不承教闻</p>
  <p class="l-js-5c">佛解空本无　　舍于四颠倒</p>
  <p class="l-js-5c">靡不归伏者　　神静无为业</p>
  <p class="l-js-5c">佛与世无仇　　博无不备达</p>
  <p class="l-js-5c">汝言何不返　　一切皆自归</p>
  <p class="l-js-5c">正天下满人　　一人头若干</p>
  <p class="l-js-5c">一头若干舌　　舌解无数义</p>
  <p class="l-js-5c">合集恒沙人　　嗟叹佛功德</p>
  <p class="l-js-5c">恒沙劫不畅　　况我萤烛明</p>
  <p>王闻益悲喜叹曰。善哉善哉。阿夷言不妄说佛当来不。何日当至乎。优陀报曰。却七日到。王大踊跃。即敕群臣国中万民。吾往迎佛。导从威仪法转轮王。平治道路扫除令净。香汁洒地悬缯幡彩。竖其幢盖周遍国内。其所修治光饰尽宜。千乘万骑出四十里。往奉迎佛稽首归命。优陀耶前报王曰。本受佛教奉命见王。宣其意故。今还宣命。说王意旨。饥虚无量。欲见至尊稽首受法。并化万民咸蒙福庆。王曰。宜知是时勿复稽留。</p>
  <p>尔时优陀耶还来诣佛所。稽首足下以申王意。世尊及诸弟子。自期七日当还本国。王及臣民莫不欣悦。别来积年夙夜相念。饮食不甘。寝不能寐。饥虚日久计日度时。须世尊到已竟七日。于时大圣告诸弟子。明日当发至迦维罗卫见于父王。皆严整衣服携持应钵。梵释四王闻佛还国。皆来侍送。天雨香汁散华烧香。竖诸幢盖。四王诸天皆在前导。梵天侍右。帝释侍左。诸比丘众皆随佛后。诸天龙神华香伎乐。追于上侍。佛适进路先现瑞应。三千国土六反震动。百岁枯树皆生华实。诸枯竭溪涧自然泉出。王见此瑞知佛已来。即敕诸释种大臣百官。皆行诣佛散华烧香。竖诸幢幡鼓众伎乐。悉出迎佛。王遥见佛在于大众。如星中月。如日初出照于旸朝。如树华茂芬葩炽盛。巨身丈六相好严身。晃如金山。王睹悲喜。前稽首足下。离别弥时今乃相见。大臣百官皆稽首礼。即还入城足蹈门阃。地为大动。天雨众华乐器皆鸣。盲者得视。聋者得听。拘躄得行。病者得愈。哑者得言。狂者得正。偻者得申。若被毒者为毒不行。百鸟禽兽相和悲鸣。妇女珠环相掁作声。当尔之时。见此变化莫不欢喜。室宝藏者自然发出。中满珍琦。怀异心者皆共和同。等心叉手自归命佛。诸畜生类蒙其光润。皆得生天。怀妊母人蒙斯光明。苦痛微薄皆得在产。端正姝好。消淫怒痴无复尘劳。展转相视如父如母如兄如弟如子如身。地狱休息。饿鬼饱满。寻光来至归命世尊。皆发道意。王见佛巨身丈六相好光明体紫金色。诸根寂定如星中月。晃如金山。天帝梵王四王所奉。睹诸梵志。久在山中曝露身形。日炙风飘身体黑瘦。在佛边侍。犹如黑象在紫金山不能发起。显佛大德令一切悦。便敕国中诸豪族释。端正姝好颜貌殊异。选五百人出为沙门。侍佛左右。犹如凤凰在须弥山。亦如摩尼著水精器。</p>
  <p>时佛弟难陀亦作沙门。来下须发。时难陀有典监。作剃头师。前白佛言。人身难得。佛世难值。明时叵遇。今我丈夫及诸尊者识道至高不可限量。不慕世荣舍弃尊位。行作沙门。今我小节下劣靡逮。何所贪乐不出为道乎。唯佛愍哀济救三涂。没溺尘埃拔为沙门。佛言善哉。佛时便呼比丘来。头发则堕袈裟在身。即成沙门。礼诸沙门因随次坐。难陀在后作次第礼。到此沙门则住不礼。心自念是我家仆不能为礼。佛知告难陀。佛法大通举学前后。不在尊卑。犹如大海悉受万川四流不避污泥。执心如地。四大俱等。地水火风内外无异。其神空净。所著为名。宜弃自大。以法自将。乃应先圣无极道训。时难陀见佛教诲切至。事不得止。解了本无弃捐自大。下意作礼。天地大动众会咸叹。善哉为道等心。除自贡高而下卑心。感于天地为之大动。从是制法先学为长后学为小。法之常宜各无所限。无所诤讼。时佛入宫坐于殿上。王及臣民日日供养百种甘馔。佛说经法所度无量。俱夷携罗云来。稽首佛足瞻对问讯。久违侍觐旷废供养。时王眷属皆怀沉疑。太子损国十有二年。何从怀妊生子罗云。佛语父王告诸群寮。俱夷守节贞洁清净。无瑕疵也。设王不信今当现证。于时世尊化诸众僧皆使如佛。相好光明等无差异。于时罗云厥年七岁。俱夷即以指印信环。与罗云言。是汝父者以此与焉。罗云应时直前诣佛以印信环而授世尊。王及群臣咸皆欣踊。称言善哉。所见无量真佛子也。佛语父王及诸臣曰。从今已后无复怀疑。此吾之正子缘吾化生勿咎俱夷也。王王得道证。俱夷受戒净修梵行。宫人大小咸受戒法。月六斋岁三齐。奉持不懈。国内清宁风雨以节。时不越叙五谷登贱。民安其所。万邦黎庶咸来庆贺。道德滋茂如月之初。</p>
  <h2>叹佛品第二十九</h2>
  <p>于是世尊告神妙天。大神妙天。欢豫天。加欢天。旃檀天。大悦天。寂然天。寂律天。如是等类净居天子伴党八人。佛以大会转于法轮。为一切故救济十方。勿令废断。开众生意经布天下。乃报佛恩。于时世尊复告大神妙天子。今此经典名普曜大方等典。诸菩萨力所可娱乐。遍诸佛世界悉令咸闻。经所入处靡不晃昱。佛自口宣。当速受之持讽诵读。是佛法目普令流布。若菩萨学闻是经法其心坚强。精进奉行无上正真之道为最正学。若有众生乐微妙者。住大乘法心念无疑。降魔罗网。悉讽诵已必获大圣。诸外异学不得其便。劝助学微成大德本至于大乘。若有贤人设闻说是普曜经典叉手自归。即舍八事懈怠之本。成八功勋。何谓为八。一得端正好色。二得力势强盛。三得眷属滋茂。四逮得辩才无量。五学疾得出家。六所行清净。七得三昧定。八得智慧明无所不照是为八功德。若有人为法师布座讽诵是经。当得八座福。何谓为八。一得长者座。二得转轮王座。三得天帝座。四得自在天座。五得大梵天座。六得菩萨座。七得如来座。八得转法轮度脱一切座。是为八座。若有法师班宣是法。设有赞叹善哉者。当得八清净行。何谓为八。一曰。言行相应无所违失。二曰。口言至诚而无虚妄。三曰。在于众会真谛无欺。四曰。所言人信不舍远之。五曰。所言柔软初无粗犷。六曰。其声悲和犹如哀鸾。七曰。身心随时音声如梵。会中人闻莫不咨受。八曰。音响如佛可众生心。是为八。若有书是普曜经典。著于竹帛不吝惜经心不怀妒。众人嗟叹。三十四行名德流布。若得学是经典得八大藏。何谓为八。一得意藏。未曾忘舍。二曰。所得心藏。无所不解分别经法。三得往来藏。普解一切诸佛经法。四得总持藏。一切所闻皆能识念。五曰。得辩才藏。为诸众生班宣经典皆欢喜受。六曰。得法藏。将护正法。七曰。得随意法藏。未曾断绝三宝法教。八曰。得奉行法藏。则辄逮得无所从生之忍。是为八大法藏。若有受持是普曜经典讽诵受持。得具八业。何谓为八。一曰施业。无悭妒心。二曰戒业。具足诸愿。三曰闻业。合集智慧至阿惟颜。四曰寂业。勤于一切定意正受。五曰见业。悉能具睹三达之智。六曰福业。具于相好训诲佛国。七曰慧业。为众说法应病授药。八曰大哀业。为于十方殖众德本而无懈惓。受持是普曜法。心自念言。使一切众生皆逮是法。以是德本复得八大福。何谓为八。一曰。转轮圣王成大福德。睹见无极建立笃信。二曰。得作四天王。三曰。得作帝释。四曰。得作炎天王。五曰。得作兜术天子。六曰。得作无憍乐天。七曰。得作化自在天。八曰。得作如来。断诸不善法具足诸善本。是为八。若有受此普曜经者。若至心听耳贯系意。得八清净心。何谓为八。一曰。常行慈心消除嗔恚。二曰。常行愍哀除众患害。三曰。常行喜悦除诸不乐。四曰。常行于护除诸结著。五曰。修四禅行在于欲界而得自在。六曰。行四无色定而得由己。七曰。得五神通游诸佛土。除诸挂碍众盖之患。八曰。逮得勇伏定意独步三界。是为八。</p>
  <h2>嘱累品第三十</h2>
  <p>尔时世尊告贤者大迦叶。贤者阿难。弥勒菩萨。我从无数劫遵习是法。乃成无上正真之道。嘱累汝等以手相付。受持讽诵广为人说。于时世尊欲使此法普悉周布十方。说是偈言。</p>
  <p class="l-js-7c">佛目所睹众生类　　皆得罗汉如身子</p>
  <p class="l-js-7c">若有供养亿千劫　　乃复前进如恒沙</p>
  <p class="l-js-7c">加复供养辟支佛　　若有一日奉斯经</p>
  <p class="l-js-7c">计此功德超过彼　　其阿罗汉不足立</p>
  <p class="l-js-7c">一切众生成缘觉　　若有供养亿千劫</p>
  <p class="l-js-7c">饮食衣服床卧具　　捣香杂香及名华</p>
  <p class="l-js-7c">若有一心叉十指　　等心自归一如来</p>
  <p class="l-js-7c">口自发言南无佛　　是功德福为最上</p>
  <p class="l-js-7c">一切众生皆成佛　　若有百劫供养者</p>
  <p class="l-js-7c">衣被饮食床卧具　　捣香杂香及名华</p>
  <p class="l-js-7c">若有正法欲倾危　　弃捐其身自投命</p>
  <p class="l-js-7c">若有一日常昼夜　　护是法者必超彼</p>
  <p class="l-js-7c">若有奉事十方佛　　及于缘觉诸声闻</p>
  <p class="l-js-7c">若有坚固此道心　　受斯要典诸法王</p>
  <p class="l-js-7c">一切经卷是道谛　　若诸如来如恒沙</p>
  <p class="l-js-7c">供养奉事诸如来　　若有手得是经卷</p>
  <p class="l-js-7c">其大辩才无等伦　　分别一句至亿劫</p>
  <p class="l-js-7c">智慧正义无有损　　若以是经为人说</p>
  <p class="l-js-7c">诸导师慧无边底　　计无有人与等者</p>
  <p class="l-js-7c">犹如江海不可尽　　闻是法者等若兹</p>
  <p>佛告贤者迦叶阿难弥勒重相嘱累。受之持之。讽诵学之。令普流布。示其同学及十方人。皆令蒙济。使不断绝。展转相教。展转相成。使不稽留。三宝不断。乃报佛恩。佛说如是。大神妙天子。及净居天子。弥勒菩萨。贤劫菩萨。及大迦叶。诸大弟子。天龙鬼神揵沓和。阿须伦。闻佛所说。莫不欢喜奉行。</p>
</body></html>