<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>普曜经卷第四</title>
</head>
<body>
  <h1 class="head">普曜经卷第四</h1>
  <h2>四出观品第十一</h2>
  <p>佛告比丘。时诸天人劝发菩萨。父王白净。寐梦睹见菩萨出家。乐于寂然诸天围绕。又见剃头身著袈裟。时从梦觉。即遣人问。太子在宫不。侍者答曰。太子在耳。时白净王入太子宫。今观太子必当出家。所以者何。如我于今所见变应。心自念言。太子将无欲行游观。当敕四衢严治道路。学调伎乐普令清净。却后七日太子当出。使道平正莫令不净。勿使见非诸不可意。即时受教皆当如法。严治已竟悬缯幡盖。兵众围绕导从前后。</p>
  <p>尔时菩萨出东城门。菩萨威圣之所建立。于时诸天化作老人。头白齿落目冥耳聋。短气呻吟执杖偻步住于中路。菩萨知之故复发问。此为何人。头白齿落羸瘦乃尔。御者答言。是名老人。诸貌已尽形变色衰。饮食不化气力虚微。命在西垂余寿无几。故曰老矣。菩萨即曰。是则世法而有此难。一切众生皆有斯患。人命速驶犹山水流宿夜逝疾难可再还。老亦然矣。不亦苦哉。一心专精思惟正义。御者答曰。不独此人遇苦患也。天下皆尔。俗之常法。圣尊父母亲里知识。皆致此老。咸同是业。菩萨时曰。不解句义愚人自大。不觉老至自没尘埃。便可回还。用是五乐不益于事。自睹如幻空中之电。还入宫中思惟经典愍念十方。宜以法药必疗治之。菩萨后日复欲出游。王敕外吏严治道路。去诸不净。菩萨驾乘出南城门。复于中路见疾病人。水腹身羸卧于道侧。气息张口命将欲绝。菩萨知之故复发问。告御者曰。此为何人。御者曰。此名病人。已至死地命在须臾。骨节欲解余寿如发。菩萨即曰。万物无常有身皆苦。生皆有此何得免之。吾身不久亦当然矣。不亦痛乎。有身有苦无身乃乐。即还入宫。复于异日报王游观。王敕外吏严治道路。太子乘驾出西城门。见一死人。著于床上。家室围绕举之出城。涕泪悲哭椎胸呼嗟。头面尘垢泪下如雨。何为弃我独逝而去。菩萨知之而复问曰。此为何人。御者答曰。此是死人。人生有死犹春有冬。身没神逝宗家别离。人物一统无生不终。菩萨答曰。夫死痛矣。精神懅矣。生当有此老病死苦。莫不热中迫而就之。不亦苦乎。吾见死者。形坏体化而神不灭。是故圣人以身为患。而愚者宝之至死无厌。吾不能复以死受生。往来五道劳我精神。便回车还。思度十方。复于异日。报王出游。出北城门。见一沙门。寂静安徐净修梵行。诸根寂定目不妄视。威仪礼节不失道法。衣服整齐手执法器。菩萨问之。此为何人。御者答曰。此名比丘。以弃情欲。心意寂然犹如太山。不可倾动。难污如空。屈伸低仰不失仪则。心如莲华悉无所著。亦如明珠六通清彻。无一蔽碍。慈愍一切欲度十方。菩萨即言。善哉。唯是为快。是吾所乐。心意寂静自愍度彼。善业快利成甘露果。佛告比丘。父王白净观菩萨行。见闻如是不慕世荣。心如虚空而怀怖懅。畏之出家宿夜将护。高其墙壁深掘诸堑。更立城门。门开闭声闻四十里。立诸宿卫勇猛之士。被铠执仗于四城门。皆敕众兵勿有遗漏。将无太子舍吾出家。于其宫里亦宿卫之。益众伎女彩女娱乐。令太子悦不怀忧感。又其菩萨宿积智德。在胎中时威神吉祥。梦中所见功勋大祚。十方自然有盖悉覆三界。还得安隐。开化一切灭诸恶趣。于四衢路有四色鸟。变为一色。见诸不净。经行其上而不污足。又有大水泛泛盈溢。众生欲渡而不能越。心怀恐怖即过渡之。见无数人皆被疾病无有医药。即为疗治无央数疾。使无诸痛。自见其身坐师子床。天人在上叉十稽首。见在战斗降伏怨敌。无数诸天在空中侍。真正圣人梦中见此。清净吉祥行正具足。天人闻之。心怀悦豫。不久成道为天人尊。于是菩萨即作此念。假使我身不见辞王而出家者。便为不应。则时静夜自出宫室入王宫殿。悉观殿堂而无所畏。光明悉照远近王觉见光。即时遣人观四城门。将无出去。何故大光明照远近。侍者来白。天尚未晓日亦未出。自然光明照诸墙壁树木。飞鸟凫雁孔雀鸳鸯相和而鸣。方欲向明。是光第一。柔软安隐清凉和雅。墙壁树木永无有影。至德于是在彼思惟。观于四方坐见窗牖。</p>
  <p>尔时有诸天人。即起欲去不得自在。顾省其父知之觉起。立启父王。勿怀愁戚。勿以远虑。诸天劝助今应出家。唯忍过罪安己护国。父母闻之悲泣垂泪。而问之曰。何所志愿何时能还。与吾要誓普施志愿。吾以年朽家国无嗣。菩萨即时以柔软辞。而启王言。欲得四愿。假使听我还得自在。得是愿后不复出家。何谓为四。一者欲得不老。二者至竟无病。三者不死。四者不别。神仙五通虽住一劫不离于死。假使父王与此四愿。不复出家。王闻重悲。此四愿者古今无获。谁能蠲除此四难者。子如师子劝助愍哀。普度众生具足如意。所愿者得。于是菩萨自出宫殿。一心住立无有睹见往来周旋。</p>
  <p>尔时父王明旦即起。朝会诸释以是告之。太子必出舍国学道。当何施计。诸释答曰。当勤将护。所以者何。诸释部党众多无极。虽复力强何能独出。时白净王。敕五百释勇多力者。有方便计。使五百兵普学诸术。令大力士住守东城门宿卫菩萨。一一释者从五百兵。一一车乘五百人从宿卫菩萨。四门俱然。诸四街路里巷诸门亦复俱然。父王己身与五百释前后围绕。象马车乘住己宫门。昼夜不眠。</p>
  <p>尔时大爱道自告侍从。宿夜然灯烧香勿得眠寐。今者离垢不乐在宫。必欲出家。悉共遮护勿得使去。作诸伎乐令心乐之。坚闭门户勿令妄开。严诸缯幡雕饰窗牖。林树果实悉令目睹。假使欲去慕乐此供或能不出。</p>
  <p>佛告比丘。是时二十五鬼神。将军及般阇鬼将军。鬼子母。五百子等。悉共集会各各议言。今日菩萨弃国捐家。我等咸共侍从供养。又四天王一时普告诸鬼神。今日菩萨弃国捐王。汝等殷勤侍从供养。其鬼神众皆从五兵。势力坚强犹如金刚不可毁坏。精进勇猛将护众生。其身高大如须弥山。将无恶物犯于至德。释梵炎天。兜术天。无慢天。化自在天。各敕官属。无数百千前后导从。华香伎乐香汁洒地。侍从菩萨释梵天王侍其左右。时有天子名曰寂意。我当将护迦维越国。一切男女大小劝安和之。又有天子名曰光音。即自说言。我身当化一切象马车乘男女所畅音声没使不闻。令心寂静而无所念。复有天子名曰清净。我在虚空立七较辂。悬垂一切日月明珠照耀光光。设缯幡盖散花烧香。严治涂路侍从菩萨。伊罗末龙王言。我当化作三万八千里交露之车。使诸玉女皆坐其上。作众伎乐侍从菩萨。而供养之。</p>
  <p>天帝释曰。吾将眷属菩萨前导。法行菩萨曰。吾当兴起紫磨金云。雨栴檀香皆遍天下。和邻龙王。摩那斯龙王。散拘龙王。阿耨达龙王。难头和难龙王。各自说言。亦当兴起紫磨金云。当雨微妙栴檀名香。如是比丘。天龙鬼神揵沓和等。心常怀愿欲得听省。菩萨正道所思惟法。慕乐安隐入于宫内。思念过去诸佛所行。愍伤众生。本行道时。不舍四愿以至纯淑。何谓为四。本学道时设我成正觉。逮一切智被弘誓铠。众生困厄救众恼患。吾当济脱生老病死三界之缚。猗在世俗周旋众难。使至寂然。令无恩爱。是第一愿。众生没在无明窈冥。悉无所知。愚痴闇昧生秽浊树。当为显示如清净眼。内外无限。是第二愿。众生在世立自大幢。常计吾我而意贪身。尊己贱彼心存颠倒。处诸邪见无常。不慕圣道。堕于三业。皆当开化令入正真。是第三愿。众生没在生死之患。轮转无际灭智慧根。迷惑五趣不能自济。当为说法令得度脱。是为四愿。吾往古时立是四愿。今已得之。不可违舍以故出家。成就正觉度脱十方。</p>
  <p>尔时法行天子。净居天子。来入宫殿自现形像。娱乐之形无常之变。住于虚空。时为菩萨。说此偈言。</p>
  <p class="l-js-5c">天子在空叹　　觉莲华寂明</p>
  <p class="l-js-5c">云何在五欲　　大圣当舍家</p>
  <p class="l-js-5c">受我所劝助　　当观于后宫</p>
  <p class="l-js-5c">睹诸迷惑众　　如在死人间</p>
  <h2>出家品第十二</h2>
  <p>尔时菩萨普观眷属。视众伎女犹如木人。百节空中。譬如芭蕉中无有实。乱头倚鼓。委担伏琴。更相扶枕。臂脚委地。鼻涕目泪口中流涎。琴瑟筝笛乐器纵横。鵁鶄鸳鸯惊怖之辈。皆悉淳眠而卧。菩萨遍观顾视其妻。具见形体。发爪脑髓。骨齿触髅。皮肤肌肉。筋脉肪血。心肺脾肾。肝胆肠胃。屎尿涕唾。外是革囊中有臭处。无一可奇。强熏以香饰以华婇。犹假借当还。亦不得久计。百年之命卧消其半。又多忧患其乐无几。淫泆败德令人愚痴。非彼诸佛缘觉真人所称誉也。故曰贪淫致老。嗔恚致病。愚痴致死。除此三者乃可得道。一切所有皆如幻化。三界无怙。唯道可恃。于是颂曰。</p>
  <p class="l-js-5c">见彼兴慈愍　　叹息发大哀</p>
  <p class="l-js-5c">是世毒痛难　　何因乐爱欲</p>
  <p class="l-js-5c">怀忧怜愚冥　　欲苦反谓安</p>
  <p class="l-js-5c">舍贪乐智慧　　不舍不得安</p>
  <p>于是菩萨以斯法门察于后宫。兴发大哀而为雨泪。心甚愍之。痴人有三十二。害于众生。愚者迷惑。为此所害生于八难。所见恶染犹如画瓶毒满其中。愚者不解谓之甘露。愚者或中。驶水漂象。愚者乐之如饮毒水。愚人处是如犬[齿*尧]骨。愚人堕此如人入烟。愚人贪恶如墨涂衣。愚人厄此如鸟堕网。愚人见勉如屠枻畜。愚人近此不见来难。愚人没此如老牛溺泥。愚人投此犹若破船没于大海。愚人堕此如盲投谷。愚人不得限如渊无底。愚人燋此劫烧天地。愚人迷此如轮无际。愚宛转此生盲入山。愚驰逸此若狗缚头。愚人消此冬烧草木。愚人日损如月十五日后。愚人服此如诸小龙遭金翅鸟。愚人遭此如摩竭鱼吞于大舟。愚人恼此如贾遇贼。愚人惧此如大树被斫。愚人忧此如遇毒蛇。愚人乐此如蜜涂刀与儿舐之。愚人惑此火烧枯树。愚人遇此婴儿弄矢。愚人为此转如钩挝象。愚尽德本如博失财功祚消化。愚人见弃如放逸贾堕于淫鬼。是为三十二事。观于后宫察诸婇女不净之想。自骂己身。坐身患害勿复贪身。莫念是意。入于空净。心无所著。于是颂曰。</p>
  <p class="l-js-5c">从头观至足　　察之无一净</p>
  <p class="l-js-5c">勿得贪其身　　是为罪福田</p>
  <p class="l-js-5c">以故当远身　　泪涕唾恶露</p>
  <p class="l-js-5c">由此莫恋之　　行净如莲华</p>
  <p class="l-js-5c">弃若干不净　　兴平等调定</p>
  <p class="l-js-5c">以知诸毛孔　　如虫不可慕</p>
  <p class="l-js-5c">其身犹如象　　骨髓肉血合</p>
  <p class="l-js-5c">筋脉皮裹之　　发毛诸爪齿</p>
  <p class="l-js-5c">有八万种虫　　夙夜食其体</p>
  <p class="l-js-5c">若有明智者　　终不计有身</p>
  <p>佛告比丘。菩萨观心身思若斯。诸欲界天住于虚空。皆见菩萨所可思惟。法行天子遥白菩萨。唯然大圣。何以稽迟。时已到矣。于时菩萨察于后宫。见其心意诸根无常。知身不久犹如流水逝而不返。俗人所行计有吾我。何有吾我执取深奥。无极道眼乃为第一。观正境界慕乐圣安。计吾我者自谓尊贵。心无所倚乃应行道。法行天子又复白言。不以是行得成至佛。现在行道所修甚难。当察己身等之山谷是则究竟。菩萨大士一生补处。</p>
  <p>尔时菩萨所作畅达其心坚住。觉意已了思惟心悦。咸来奉事。舍众垢尘。永无恭恪。其顺道训念念安隐。淡若净水。即从座起。心中悦豫观察前众。则以右手披宝交露帐。上讲堂上叉其十指。念十方佛而遥礼之。观虚空中诸天百千。皆来围绕散华烧香。杂香捣香。衣服幡彩手执幢盖诸供养具。曲躬作礼。见四天王鬼神罗刹健沓和等诸龙王众皆被铠甲。弃不吉祥。净诸恶行。垂珠璎珞。稽首菩萨。日月宫殿诸天子等。住其左右各执华香幡彩幢盖。夜已向半。</p>
  <p>尔时菩萨告车匿曰。车匿。速起严被白马。今日人尊宜吉祥时。应当出去。车匿闻之心怀忧戚。泪下如雨。所行平等光明清净。犹若师子。今欲若行愿见告示。面色端正如秋月满。颜貌和悦无有瑕短。所觉清净犹如莲华。音声和雅明珠火光。众曜晃煜宝璎珞身。心如虚空如鹿中王。行如雁王独步无难。众皆从之今欲若行。于是菩萨复告车匿。欲得白马。宿本所行当致上尊。妻子恩爱。财宝重业。则是牢狱。古来远之身所不乐。惟欲护戒奉行忍辱。修精进力禅定智慧。是心所乐。从无央数亿百千劫。所可奉行。志慕成道。断生死源。智慧巍巍开化众生。从是已来不乐荣禄。惟志大道。</p>
  <p>尔时车匿闻大圣言。初生之时天帝释梵上帝自下。示现稽首。即时决此。王问云何。阿夷答曰。今是太子一相百福。威神光明无能逮者。若在家者为转轮王。主四天下。若不乐世弃捐国土。作沙门者则成佛道。断生老死以法教化无有放逸。车匿白曰。唯如圣教。尔时宁闻五欲乐乎。答曰不也。从天尊意造无量行。我生愚冥无所识知。畜养须发为身作患。增益罪盖强忍勤苦。菩萨告曰。诸天世人皆持香华。现在目前悉来集会。立神足力以用侍吾。车匿白曰。今此园观常生花实。若干品鸟相和而鸣。其浴池中青莲芙蓉。莲华清净街路平正。诸宝树木修治庄严。八行交道宝交露帐。夏月快乐游戏其中。奇巧异乐歌戏相娱。悉奉禁戒所言至诚。从太子生常顺其意。不越其教。年既幼少面色光泽。头发正黑能可人意。惟当乐此。生世如是何为舍去。于是菩萨复告车匿。车匿且止。是欲无常不可久保。如是别离犹如川流逝而不返。不可久保是诳惑业。犹如空拳欺于婴孩。羸弱无固犹如泥坏不可恃怙。如空中电须臾已灭。又此境界无有真实。愚冥之士以此为安。而见侵欺。如水上泡适起便灭。处在颠倒。亦如聚沫幻化卧梦。五乐无足。犹海吞流渴饮碱水增其疾患。欲之无常。惟智能觉。愚人不解犹盲投谷。车匿当知。欲泥无净。饿鬼畜生由不善行。失清白品增魔境界。怨结斗诤忧恼苦患与淫鬼会。觉者舍断。明者远之。达者消之。无智习之。如杂毒食。诸佛所毁。智习圣教。于是颂曰。</p>
  <p class="l-js-5c">舍如弃恶疮　　刈之如去粪</p>
  <p class="l-js-5c">见斯故兴欲　　弃舍常快安</p>
  <h2>告车匿被马品第十三</h2>
  <p>于是车匿白菩萨曰。虽晓了是不贪世荣。尚可顾意。慕念璎珞诸宝交饰。济脱自在不复观察。名德远照。丝竹衣树音声和雅。箜篌数千鼓众伎乐。好施危厄。音如哀鸾。降如真陀。须曼青莲及思夷华。馨香甘美。烧诸名香杂香涂香。甚快微妙饮食肴馔。苏蜜石蜜百味之供。云何欲舍五乐之欲。是吾所欲犹如天上。常在永安为释尊位。菩萨告曰。从无数劫弃舍此事。爱欲之本。色声香味细滑之法。数数往返天上世间。厌乐豪贵。为转轮王。千子七宝游四天下。荣位无常如梦所见。处后宫中彩女之间。以用不甘。还上诸天及兜术宫。不果吾志。故舍彼来。况此弊欲而贪之乎。今自察之住在苦恼生死众难不净之中。所行无度而有众患。生老病死酷毒恐怖。积累功德每生自责。建立法船。布施持戒忍辱精进一心智慧。心如金刚。已成大舟矣。以度生老病死四渎之难。愁念众生迷于贪欲欲令永安。不与欲贪使无罪害。济诸有漏将护一切。众邪异见令得悉度。救诸下劣使住彼岸无生老病死。</p>
  <p>尔时车匿益悲白菩萨言。故当住此决了进退。菩萨告曰。听我决了。愍伤众生欲度脱故。其心坚住如须弥山而不可倾。车匿又问。正士云何。菩萨答曰。强如金刚所行清净。勤修显曜。假使大棒破坏我顶。终不退还慕于世荣。应时诸天在于其宫。闻此言教举声叹曰。善哉善哉。而雨天华。第一最上得胜。为众船师人中之尊。心无所著亦无恐惧。消除闇冥尘劳烟熏。无邪境界也。其心永安若坚牢船必度彼岸。佛告比丘。寂意天子。耀净天子。虚空中住。城中男女闻菩萨决疑如是。悉共悦豫。叹曰善哉。皆自还去。</p>
  <p>尔时菩萨见城中人皆悉眠寐。察欲夜半即便起立。沸星适现知时可出。即敕车匿。起被白马揵陟。菩萨适宣说此言。即时四天王闻菩萨教。寻时便至。迦维罗卫大城中庭住供养菩萨。提头赖吒。与无数亿百千揵沓和。稽首被甲胄。从东方来。住东方界稽首菩萨。鼓众伎乐在于虚空。毗留勒叉天王。与无数亿百千鸠刀。皆被铠甲。从南方来住南方界稽首菩萨。鼓众伎乐在于虚空。毗留罗叉天王。与无数亿百千龙俱。各垂宝璎从西方来住西方界稽首菩萨。北方毗沙门天王。与无数亿百千阅叉。手执焰光明珠威耀晃晃。身被甲胄。从北方来住北方界。稽首菩萨。天帝释梵与无数亿百千诸天。手执华香杂香捣香华盖幢幡。来住虚空稽首菩萨。</p>
  <p>尔时车匿。闻菩萨言流涕交面。白菩萨曰。惟贤圣子知时识义。今夜非时也。菩萨告言。今正是时。所以者何。吾从久远长夜求愿。为诸众生显示道迹。今可乐时当度众生。适得闲静。于时颂曰。</p>
  <p class="l-js-5c">天王住虚空　　天帝释亦然</p>
  <p class="l-js-5c">炎天及兜术　　无慢化自在</p>
  <p class="l-js-5c">和轮耶斯龙　　海龙阿耨达</p>
  <p class="l-js-5c">咸来欲供养　　见佛时出家</p>
  <p class="l-js-5c">色界诸天人　　修寂常行禅</p>
  <p class="l-js-5c">是等来供养　　三界普自归</p>
  <p class="l-js-5c">开士十方来　　等昔以造行</p>
  <p class="l-js-5c">欲见胜出家　　随时而奉事</p>
  <p class="l-js-5c">无极大功勋　　金刚常住空</p>
  <p class="l-js-5c">被铠力精进　　心坚动海水</p>
  <p class="l-js-5c">日月诸天子　　善住其左右</p>
  <p class="l-js-5c">睹寂然出家　　叉十指为礼</p>
  <p class="l-js-5c">劝喻诸天子　　其大精进兴</p>
  <p class="l-js-5c">察众苦恼法　　当演清和音</p>
  <p class="l-js-5c">诸吉皆谐偶　　勤恭时已到</p>
  <p class="l-js-5c">吾亦与尊俱　　无碍必善住</p>
  <p class="l-js-5c">沸星已出现　　已化微妙体</p>
  <p class="l-js-5c">力势众住前　　皆欲共侍从</p>
  <p>菩萨从座起。则住空中犹如雁王。城中男女皆疲极寐。凫雁鸳鸯孔雀赤觜。异类众鸟亦疲极寐。不见众色。象马骑步诸释族姓。兵仗宿卫诸师寮属。亦皆熟寐。</p>
  <p>尔时梵声其音柔软。响若哀鸾。夜已至半。重告车匿言。善哉车匿。疾被楗陟。敬奉吾身勿复稽留。车匿重悲泪下如雨。今人中尊为欲所至。门关下钥谁能开者。天帝念知即时开门。车匿见之心欢悦豫。乍悲乍喜谁为我伴。当作何计。复如何行。于时四神即捧马足。其四部兵力势难当。呜呼大王太子已去。何以不觉。明日俱夷当复辛苦。吉祥微妙今不现矣。</p>
  <p>尔时菩萨思其本宿。谓车匿言。善哉车匿。已被白马。箜篌乐器俱时而作。车匿观空。离垢诸天来无央数。诸菩萨众而供养之。察天帝释。自然开门。睹诸鬼神及阿须伦真陀罗摩休勒。自然开门。车匿闻诸天语。即报天言。今见菩萨衣毛为竖。犹如师子体紫金色。当将功勋等如江海。此诸天力禅思未久。以见劝许即当出去。是其本愿所与吉祥。施安众生成已道义。</p>
  <p>尔时其地六反震动。面满如月从空坐起。道德名称解心清净。天帝毗沙门天王而在前导。放大净光明普照天地。灭众恶趣众生安隐。消诸尘欲而雨众华。亿百千乐诸天[口*咨]嗟。前后导从。有天名最上净。在大圣前叉手自归。举莲华目而启谈言。哀度众生。甚为巍巍。本性明冥。悉以空虚。吾无所乐多所哀念。眷属后宫不复重闻吉祥之音。其无量音今已逝矣。不睹天众不察最胜。不复闻香。皆以消爱欲弃尘劳山。无复众垢。逮得究竟。本无宫殿今无欲想。奉行慈心。离众罪盖。无复殃亹。怀抱精神一切具足。不慕众香。今日光光身心平等。妙如神仙。言说本来。在家圣王。令弱者强。显真名称。断是王种而复亡失。无极释姓消大福祚。愿今我尊在所至趣。离垢无尘愍慈行哀。观见宫殿妙音已逝。不复还入迦维罗卫。无有放逸。尽生死源不复坐起。经行国中惟诣佛树。无老病死。至甘露道。于是菩萨既出家去。为众生故又无所行。亦无所住。不慕婇女。为得大胜。是大福田为功祚地。当行慧药。无数亿劫积累德行。布施持戒博学广闻。菩萨慈行禁戒清净。行无所犯。不志爱欲。忍辱仁和叚段解身不以怀恨。愍哀众生精进无懈。无数亿劫积集道业。祠祀百千。恒修禅定。心意寂然消众尘垢。自伏其心慧无挂碍。而无想念。其心解脱济脱亿载。行慈愍哀已度无极。奉行清净分别喜护。是为真正天中之天。应奉事之。清净无垢。心如明珠拥护怨难。天眼无极。厄者受归。病者为医。在诸国生为大法王。千眼中帝照诸迷惑。身意休息兴道威耀。舍心怨结。勇消众尘。在众最胜无能逮者。如师子步而无所畏。如龙调心降雨以时。导众如牛以弃怨结。如月盛满光明远照。如日始出。犹如大炬消灭众冥。喻如莲华不著泥水。德香微妙不动如山。道众嗔恨。降伏身魔死魔天魔。为大导师迷失路者说八正道。不久成佛断生老病死。度诸闇冥。疗众恶疮。嗟叹正真不可限量。颜色光泽建立功勋。所嗟叹德令我如佛。于是菩萨稍进前行。睹五道神名曰奔识。住五道头。带剑执持弓箭。见菩萨来。释弓投箭解剑退住。寻时稽首菩萨足下。白菩萨曰。梵天之际天王见敕。守五道路不知如之。愚不敏达惟告意旨。菩萨告曰。虽主五道不知所归。源所从来。五戒为人。十善生天。悭堕饿鬼。[烈-列+(角*豕)]突畜生。十恶地狱。无五趣行便归人本。不慕五趣。以无五阴三毒六衰。则是泥洹。不处生死不住泥洹。便不退转受菩萨决。无所从生靡所不生。于诸所生悉无所生。卿持俗刀。五兵宿卫。吾执智慧无极大剑。断五趣生死皆至本无。无终无始永安无形。奔识心解逮不退转。无限天神皆发道心。于是菩萨勇猛舍家。适出城门。迦维罗卫一切群众。知太子去。各各共谈而欢悦喜。俱夷明日从寐起已。遥闻众言。觉知已去。听大声响即察求之。不见菩萨。宣大音响。及马车匿。王心感绝自投于地。举声称怨。呜呼一子劝化宫中。大小欢悦。舍无数众。今为所到永绝我望。何所恃怙。四域天下当何所依。俱夷从床宛转在地。自搣头发。断身宝璎。何以痛哉。是我导师依怙如天。而弃我去。用复活为。恩爱未久便复别离。泪下如雨不能自胜。嗟叹太子颜貌殊妙。心净无垢清如深渊。内外明好莫不敬重。训教真正靡不吉祥。咸同归命。今舍我去为何所至。未曾放逸。不为驰骋。为天地主执正真道。释其沐浴庄严天服。远近慕路兴立行业。不见菩萨无不怀戚。国中树木寻时亏落。无诸华实。诸清净地悉生尘垢无复众好。仁尊所见。众音伎乐柔软声响。象马车乘。其虚空中。庄严香瓶华香伎乐。缯彩幡盖至德已逝。悉不复现。柔软至诚第一难遇。俱夷叹息泪下交集。人中之尊。宿世积德悉达本末。欲度众生生老病死。又彼大圣修百千德。慧不可喻。于时车匿夜送菩萨。菩萨脱身宝璎奇珍以付车匿。持是还国。启白父王及以舍妻。吾身弃国不慕世荣。不好天地惟道是本。若成正觉当复来还。宣是经典以法相度。使心寂静。不慕世荣。车匿闻之泪下如雨。稽首作礼。人中圣慧愿以告我。白马跪地舐菩萨足。车匿白言。王及妃问。将大功勋为何所至。当报云何。菩萨答曰。是卿所睹复何所问。与车匿辞。菩萨悦豫。与恩爱别。辩慧无量。遂进前行逢两猎师。心自念之。吾已出家不与俗同。脱身所服贸鹿皮衣。著之而去。车匿取衣及宝璎珞。牵白马还。至游观园。园监见之悲喜交集。不睹辩才寂然之故。今此车匿取太子衣众宝璎珞及白马还。不当复忧。其王闻之与诸群臣。眷属围绕行至园观。亦怀悲喜。瞿夷心望菩萨当还。不睹行来。心疑不信菩萨当去。闻车匿言。菩萨启王及以舍妻。得佛道已乃还相见。王睹宝衣车匿白马而独来还。不见太子自投堕地。呜呼阿子。明晓经典。众奇异术无不博达。今为所至弃国万民。车匿说之。我子菩萨为何所游。谁为开门。其诸天人供养云何。车匿白曰。惟王听之。我在常处晏然卧寐。城门已闭。于时菩萨以柔软音。告我言。车匿疾被白马。城中万民时皆眠寐。悉不闻语。我时悲泣。被马牵授。天帝开门。其四天王告敕四神。捧其马足。诸天百千天帝释梵以侍送之。严治道路校饰庄严。演大光明散华烧香。诸天伎乐同时俱作。踊在虚空。诸天围绕以侍送之。去是极远。脱衣宝璎。及白马遣我还国。启王谢妃。必至成佛乃还相见。勿令愁忧。于是瞿夷闻车匿言。益用悲哀抱白马头。以哀叹曰。太子乘汝出。何以独来还。念前娱乐百种嗟叹。怀戚叹言。呜呼痛哉。莫不离别。势力坚强颜貌殊妙。在于众中如月盛满。相好庄严威神巍巍。须臾相仰便复别去。圣无等伦云何相舍。功勋难量名称普至。咸共奉敬。圣住如山。伏诸怨敌。音声柔软犹如哀鸾过于梵天。积功累德无能喻者。远近嗟叹。圣众神仙莫不悲恋。生怜鞞树为第一上。口演甘露音闻十方。虽在众欲无所染著。犹如虚空。所施清净柔软如乳。白毫天中圣体滑泽。淳和安隐手足柔软。严好巍巍犹如金色。以德严身莫不奉敬。在于中宫妓乐盈音。华香饮食不以为悦。心无增减。呜呼车匿无有仁慈。将至所在而独来还。瞿夷一口独叹菩萨。无数千言重叹菩萨。导化一切云何独去。谁复将行出此国土。何故与诸天俱。我独辛苦。车匿无状。挑我两目令孤盲冥。车匿当知。一切诸佛决报父母。尚舍亲近。况我贱室婇女乐乎。毒哉恩爱何一速疾不能久在须臾间耳。慌惚不现犹如聚沫。思想所缚堕众见网。虽依人间奄不知处。本曾说之。现行不真。安须臾间苦多无量。所愿使果早成佛道。王劝瞿夷。人生有终合会有离。四时忽变。天地日月皆不常在。太子初生天地为动行至七步。口自宣言。天上世间我为最尊。当度三界生老病死。令至无为。天帝来下稽首供养。四王接身置金机上。九龙浴体。未生之时豫现瑞应三十有二。阿夷相之。若在家者为转轮王。舍家为佛所知博达。力势无限。三界特尊无不稽颡。必当成佛度脱十方。来还不久。且自宽思勿复忧愁。王虽说是心中隔塞。悲哀叹言。</p>
  <p>尔时车匿。见王瞿夷所说辛苦。益悲流泪沾襟衣裳。谏言。善哉。瞿夷。愿听我言。勿得复悲。我于中夜见一城中。男女大小悉淳眠寐。百福至圣与我谈语。欲使被马。适闻其言。心中隔塞遥视尊妃。极复淳熟寐。称扬大音而举声呼。速起速起。圣尊欲去。天接音声令没不闻。举脚蹋地。拍手挝鼓。无闻声者。尔时虚空日月光光。无数亿千释梵四天。诸大尊神稽首为礼。叉十自归供养至尊。诸鬼神龙阅叉揵沓和魃魅害鬼。其四天王神足敕鬼。奉举马足。散青莲华芙蓉茎华。清净无垢。圣百福相威光巍巍。雨众天华地六反震动。华遍佛国。但闻天言。促促开门。门自然开。无数亿天前后围绕。咸共供养不自举身。忽已过去。世护所说。兄弟妻子诸天部党上及天王。志好所趣令归佛道。不念众恶默然不言。以能咨嗟菩萨大德。揵陟有力施畅音声。天护软响。揵陟负载世之大圣。速疾勿动。无有恐怖恶趣之难。世护乘汝。一心欢喜舍畜生身。不毁导师。导师光明光为一切故。汝必得度勿得展转。复有色处。百千亿天宛转足下。见揵陟马在于虚空乘负菩萨。严治涂路极好无限。作宝栏楯若干品事。烧天名香。揵陟本福。忉利诸天围旋太子在边。天乐自娱。瞿夷勿愁安心欣然。睹之不久。人中之上当成佛道。诸天围绕。于夜所告皆应道法。今勿复悲。百福威曜超绝群众。察是欢喜不当怀忧。夙夜七日叹其功勋。不能究竟。尊人出时诸天共进不可尽极。妃今利义不可称载。曾奉事斯光显至真圣。于是移成无极道念。妃不久亦当复成人中之上。王念菩萨不舍心怀。适欲请还。念阿夷相之。在家为转轮圣王。七宝自然。主四天下。千子勇猛。若复出家学道。必成正觉无上大圣。以七觉意宝。训化十方三界愚冥。悟诸不觉。必不肯还。当遣侍卫供养护人。普召大臣诸明智众。卿等在家长子抱孙共相娱乐。不念吾忧。吾有一子奇相圣达。十方超异。当居四天下。一旦别难入名山谷绝无人处。苦厄寒暑饥渴穷危。无能知者。择取卿等大臣子弟五人。追而侍之。若中来还灭汝五族。既奉王教。入山求侍之。菩萨遂进深入名山。五人追之不能及逮。心自念言。是为逸人行不择路。何道之有也。若欲还归。必灭我种。不如住此。五人所止。甘果美泉悉具滋茂。树木丰盛悉无所乏者。菩萨舍国威圣无限。心自念言。欲作沙门志在寂静。威仪礼节游行至山水边定止。天王知心。飞天奉刀来。帝释受发则成沙门。肉髻在家不知。菩萨严饰衣被第一显现。手执应器。思惟无念。入罗阅祇欲行分卫。容色光光犹紫金曜。巨身丈六相三十二。万民咸来观之面像。目视无厌。所行周旋。众随逐之。往古以来未曾见闻如是圣达至真神人。光曜普照。天人兴念思其本末。布施肴膳不知。菩萨不乐居家若干品业。众人惟察人中之尊与天不异。往告瓶沙王。大王欣庆今获善利。梵天自下诣国分卫。或复言曰。是天帝释。或复说曰。是焰天王。或复说言。兜术陀天。无憍乐天。或言化自在天王。或复说曰。是日月王。维摩神王。王闻是言。欢喜无量。即遣使者观于菩萨何所至趣。无供养者不得分卫。即便出城。使者追察坐山水边。威神吉祥如紫金山。使者寻还启瓶沙王曰。坐山水边。时王闻之敕外严驾。与诸群臣诣山水边。遥见菩萨威神光。光喻于日明。寻便下车。恭恪叉十稽首礼足。观菩萨形犹如须弥。结加趺坐加敬归命。逊辞下意而与言谈。王曰太子。生多奇异形相炳著。德喻乾坤。当王四天下为转轮王。四海颙颙冀神宝至。何弃天位自放山薮。假令太子不乐本国。愿以鄙邦贡上处焉。训诲黎庶各得其所。五乐自娱唯当纳受。不距至怀。菩萨答曰。吾久达此一切无常。弃天地位无可慕乐。是故出家行作沙门。观诸幼少皆归老耄。颜色损落面皱皮缓。国土财宝一切如化。情欲多难犹如杂毒。堕入地狱饿鬼畜生。智者所恶愚者所贪。吾除贪欲如弃涕唾。身如树果不久则堕。亦如浮云须臾则灭。微不觉之。忽然已过。有毁坏忧。不得久安。夫人乐欲以自烧身。贪欲无厌。若饮碱水。从致苦患。愚人不解自以为乐。明智观察欲如聚沫。圣贤无漏唯乐法念。充于智慧乃厌爱欲。贪习俗者不见本际。不了本净。王观此身无有坚固。所至到处常自迷惑。不能分别。身无吾我。我身弃捐百千玉女。心无所贪。不慕世荣。第一思惟欲成佛道。希有好德如好色者。唯有圣达视色如粪。察道真实。虽有父母君子梵志长者居士及与妻息。身有重疾。不能分取令无苦患。国士高位金银七宝何益于己。日照天下不益盲者。吾观三界一切无常。乐少苦多。身非我有。世间犹寄难可久居。吾见若兹。是故出家。而为比丘不慕世荣。迦维罗卫者。邦土第一转轮王处也。风雨顺时万民滋茂。最和安隐。吾不慕乐。舍家为道。王曰善哉。我得善利乃见至圣。吾志于俗不识至义。因欲相请于无欲人。假使得佛惟见愍念。以为法主当见度脱。我遇十力宿有余庆得睹大圣投身自归。前礼菩萨足。右绕三匝。与群臣俱。严驾还国。</p>
</body></html>