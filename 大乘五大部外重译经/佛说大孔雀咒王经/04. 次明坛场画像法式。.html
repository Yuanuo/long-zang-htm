<!DOCTYPE html>
<html>
<head>
  <meta charset="utf-8"/>
  <meta name="author" content="义净/唐"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>次明坛场画像法式。</title>
</head>
<body>
  <h1 class="head">次明坛场画像法式。</h1>
  <p>佛告阿难陀。若有男子女人。情所祈愿或为大雨或为大旱。灾横兵戈众病疫疟。凡是一切不如意事。欲读诵此大孔雀咒王冀求消灭者。应如是作法。可于静处平治地已。作小坛场可高四五指方三四肘。或时更大。应取未堕地黄牛粪净涂坛上。于此坛中安佛形像面向西出。于像左边置大孔雀王像。或塑或画庄饰如法。或以孔雀尾三四茎竖于净塼跗上。亦以牛粪涂拭。此之三事有一皆得。以白遏迦华(此方所无可以梨奈花等替之)或白羯罗毗罗华(岭南有北地无可以白杏柰华或蜀葵华等替之)或以尸利沙树华(即夜合树是也)或频蠡树叶(此方亦无可以枣桑荷叶替之)散布坛上。先于佛前随其所有。设诸饮食种种供养。</p>
  <p>次于大孔雀王菩萨前。安蜜水沙糖水牛乳及酪饼饭一盘。尽心奉献已。手执香鑢烧安悉香。东面供养如前启请。佛及圣众四天王众。一一称名至心请召。来拥护我某甲并诸眷属。皆得安隐寿命百年。</p>
  <p>次于坛东面。安沙糖饼及乳粥沙糖水饼饭一盘。供养持国天王健达婆等神。</p>
  <p>次于坛南面。安油麻粥并司杜水一瓶饼饭一盘。供养增长天王俱盘茶等神。</p>
  <p>次于坛西面安乳粥并乳一瓶饼饭一盘。供养广目天王诸龙等神。</p>
  <p>次于坛北面。安酪和饭并司杜水一瓶饼饭一盘。供养毗沙门天王药叉等神。然更随时布诸花果。烧沉水香苏合香熏陆香普为供养。其疫病人安佛右边西面而坐。咒师东面。可将孔雀羽一二茎。或以茅草拂病者身。诵前心咒二十一遍。称病者名日别三时为供养已。所有供食置于水中。或埋于地勿令得食亦勿足蹈。所有坛场以泥薄拭。或以牛粪涂地。此是孔雀王咒寻常供养法式。凡有所求皆可依法作此坛场。若贫无者随其现有而设供养。</p>
  <p>次明画像法。取新白氎。彩色和以木胶不用皮胶。置新盏中。其画像人当于晨朝。清净澡浴著新衣受八戒。然后执作佛像。应作金色。著桃华色袈裟。坐金师子座。左边画摩诃摩瑜利天神。赤白色著白色裙帔白綖络髆。身有四臂诸庄严具皆以金作。于莲华上立或于金座上立。右边一手持柚子。一手执莲华。左边一手持吉祥果(大如苽蒌黄赤色此方所无)一手执孔雀尾三茎。佛菩萨中间画金色孔雀王像。于宝装莲华上立。胭前以牛黄画作万字。于佛边画圣者阿难陀胡跪合掌。于此中间画金刚手神王。右手执白拂左手把金刚叉。于佛四边画种种华果供养。东边画毗提诃洲形如半月于中。画持国健达婆天王以众。健达婆神而共围绕。于佛南边画赡部洲其形如车北广南狭。于中画俱盘茶增长天王。以众俱盘茶神而共围绕。于佛西边画瞿陀尼洲形如满月。于中画广目龙天王。以诸龙众而共围绕。于佛北边画北俱卢洲其形正方。于中画多闻药叉天王。以诸药叉神而共围绕。既画像已于坛中安置。同前面向西出。可取白月一日于画像前广设供养。应诵心咒或诵经中余咒。次令清净童女捼綖。于画像前诵咒结之作一百八结。其咒人系自肘后。是护身法于伴助人同斯护法。若欲作法时皆须修习预前方便。应诵此咒满一万遍或十万遍。</p>
  <p>南谟薄伽跋帝　阿末丽毗末丽悉地(亭夜反)</p>
  <p>我某甲并诸眷属。至十五日于画像前。取黄牛粪更作四肘方坛。于其坛上以白粳米布作四洲形势。各于其处施设如前所陈供养。又于东方持国天王烧白胶香。南方烧紫廿芥子以盐相和。西方烧苏和安悉香。北方烧熏陆香。如前供养于佛及摩诃摩瑜利天神前。烧众名香。及以种种饮食种种花果广陈供养。复以金银铜锡及铁。打作五丸如酸枣核。安在七重菩提叶上(若无以桑叶替之)安在像前。次于坛前穿地作火炉。方一肘深一尺于中然火令著。次以乌昙跋罗木钵罗奢木(此方所无宜以桑枣木替之亦得)及牛膝草茎。三中随一截长五寸。破之粗如指许。须八百片每诵咒。咒之一遍投于火中。并苏芥子。若于其方有尸婆鸣叫者(是野干鸣)如前所说随方供养之物而陈设之。及诸同伴皆不应恐怖。此则是其咒成就相若无好相事不成者取叶上五丸咒八百遍。即得随愿事皆成就。自取金丸置于口中。同伴人随情与一。皆不须咽随处举之。若更有余人可于供养食中。取如酸枣许令各食之。除一切病所求随愿更有别法应往置死尸处。或向四衢道中。作前坛法勿安画像。但置四方天神共相拥护。饮食供养香花等物。并烧炉火及以咒綖法。若得成所作随意。夜见好梦梦见好车及上妙牛象。或见高山果树。或目身升上及胜堂殿。并见父母及余贵人。自著上衣遇善知识。或见少女及童男童女。具妙庄严得上床褥。种种花果吉祥之事。或见天神报其实语。或见乳酪种种苗稼生肉鲜鱼。或见好马及孔雀等。此即皆是吉祥之相。若异此者即非善瑞。谓若梦见驴骡骆驼。猿猴猪犬蛇蝎猫鼠。鸱枭雕鹫露形无依。及恶盘器干樵空舍。停尸林薮江河涸竭。毗那也迦(是为障碍神头如象头身如人体西方俗人皆多供养)此等皆是不吉利相。凡于于一切作咒法时。应作如前拥护之法。若于一切恐怖之处。或于一切病苦之时。如前作法所有疫病。灾厄枉死皆得消散。若小儿病或被鬼持。以孔雀尾拂拭咒之即得离苦。或以咒索系持皆蒙除愈。若作其余坛场咒法。事未成就由作如是孔雀王法。所余诸事亦皆成办。如世尊说。假令人造五逆重罪。若能七度作此坛法事亦得成。或令心定能除众病此据本意。有净信心事皆得成非不信者。阿难陀更有心咒汝当受持。咒曰。</p>
  <p>南谟佛陀也　南谟达摩也　南谟僧伽也　南谟金光明孔雀王　南谟摩诃摩瑜利明咒王　怛侄他　頞智(贞励)　伐智侘(他革)计闼喇侘计恶羯死莫羯死　一里弭丽只丽　户嚧腊薜　莫诃户嚧[口*腊]薜　步登笈谜　底冥只西　莫诃鸯揭西莎诃。</p>
  <p>阿难陀此摩诃摩瑜利心咒。是一切诸佛之所宣说此是略法。若欲受持读诵者。皆作如前坛场法式。有所愿者皆得成就。若事不遂心者。更多诵心咒为上供养。于画像前诵咒坐睡。如其梦见丈夫来者。即是诵咒有验。若见女人来者即是所求。天神哀愍感应有此差别。若有信心欲常受持求拥护者。应当画此摩诃摩瑜利菩萨天神。如前形像前安孔雀。置在室中清净之处常为供养。一切恐怖一切病苦不如意事悉皆消殄。若欲受持求成就者。当于白月一日起手作坛法不得在夏内法即不成。凡诵咒时可于初夜。澡浴清净著鲜洁衣。于十方面烧香普熏。诵前经中咒或诵心咒。满七遍已作如是语。愿薄伽伐底哀愍我故。来受香花及诸饮食。所求愿者为我成办。如前所说所有天龙八部及诸神等可界称名。亦愿来此受我香花所有饮食成我事业。供养了时烧香咒愿。诸来天神并眷属等。皆愿欢喜各还本处。供养之物同前屏弃。在心常念成就无疑。时尊者阿难陀合掌顶受。</p>
  <p>次明坛场画像法式竟。</p>
</body></html>