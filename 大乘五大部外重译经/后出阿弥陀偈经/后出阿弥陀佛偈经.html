<!DOCTYPE html>
<html>
<head>
  <meta charset="utf-8"/>
  <meta name="author" content="失译师名/后汉"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>后出阿弥陀佛偈经</title>
</head>
<body>
  <h1 class="head">后出阿弥陀佛偈经</h1>
  <p>惟念法比丘， 乃从世饶王。</p>
  <p>发愿喻诸佛， 誓二十四章。</p>
  <p>世世见诸佛， 垓数无有量，</p>
  <p>不废宿命行， 功德遂具成。</p>
  <p>世界名清净， 得佛号无量，</p>
  <p>国界平夷易， 丰乐多上人。</p>
  <p>宝树若干种， 罗列丛相生，</p>
  <p>本茎枝叶花， 种种各异香。</p>
  <p>顺风日三动， 翕习如华生，</p>
  <p>堕地如手布， 杂厕上普平。</p>
  <p>一切无诸山， 海水及诸源，</p>
  <p>但有河水流， 音响如说经。</p>
  <p>天人入水戏， 在意所欲望，</p>
  <p>令水齐胳肩， 意愿随念得。</p>
  <p>佛寿十方沙， 光明普无边，</p>
  <p>菩萨及弟子， 不可算称量。</p>
  <p>若欲见彼佛， 莫疑亦莫忘，</p>
  <p>有疑在胎中， 不合五百年。</p>
  <p>不疑生台坐， 叉手无量前，</p>
  <p>愿欲遍十方， 须臾则旋还。</p>
  <p>惟念彼菩萨， 垓劫作功勤，</p>
  <p>本行如此致， 得号会世尊。</p>
  <p>佛兴难得值， 须臾会难闻，</p>
  <p>讲说士难遇， 受学人难得。</p>
  <p>若后遭末世， 法欲衰微时，</p>
  <p>当共建拥护， 行佛无欲法。</p>
  <p>佛能说此要， 各各勤思行，</p>
  <p>受此无量福， 世世稽首行。</p>
  <p>盖闻紫虚荡荡资银隥而遐升，碧浪沧沧驾宝舟而广连，有菩萨戒品荘严者，太宗文皇帝之尚仪也。贤明早著，令德宿昭，雪皎意华，冰清心镜。才兼六行，蕙质久而弥芬。位极一时，兰性幽而逾馥。有佩稻粱之惠，无忘亭育之恩奉，为朕躬敬造一切经论，龙宫妙旨抒四辩於言泉，鹫领遗文流一味於法海。以兹胜福，用彼良因，上奉七庙之灵，下散十方之众。纵使风炎变起甘露，湿而无穷，永劫迁移，香乳流而不竭云尔。</p>
</body></html>