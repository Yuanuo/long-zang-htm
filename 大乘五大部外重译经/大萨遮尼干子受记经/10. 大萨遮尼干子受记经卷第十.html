<!DOCTYPE html>
<html>
<head>
  <meta charset="utf-8"/>
  <meta name="author" content="菩提留支/元魏"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>大萨遮尼干子受记经卷第十</title>
</head>
<body>
  <h1 class="head">大萨遮尼干子受记经卷第十</h1>
  <h2>说法品第十之二</h2>
  <p>尔时慧命大目揵连白佛言。世尊。此萨遮尼干子。现此外道相。教化几所众生。发阿耨多罗三藐三菩提心。佛告目连。目连。汝今问我此事。天人闻说。皆悉迷没。除诸菩萨摩诃萨众。目连。我今说其少分。令众生入。萨遮善男子。以种种形种种色种种威仪。教化众生。发阿耨多罗三藐三菩提心。目连。如须弥山微尘数等众生。住外道法中。萨遮善男子。行外道法。教化令发阿耨多罗三藐三菩提心。四天下微尘数等众生。住遮罗伽外道法中。萨遮善男子。行遮罗伽法。教化令发阿耨多罗三藐三菩提心。八万四千恒河沙等众生。住波利婆阇外道法中。萨遮善男子。行波利婆阇外道法。教化令发阿耨多罗三藐三菩提心。十恒河沙等众生。乐声闻行。萨遮善男子。现声闻行。教化令住声闻菩提。后发阿耨多罗三藐三菩提心。过是声闻数等身。现行辟支佛形。教化令发阿耨多罗三藐三菩提心。无数众生。萨遮善男子。行菩萨道。教化令发阿耨多罗三藐三菩提心。应见帝释身而受化者。即现帝释身教化众生。应见梵王身而受化者。即现梵王身教化众生。应见转轮王身而受化者。即现转轮王身教化众生。应见四天王身而受化者。即现四天王身教化众生。应见紧那罗身而受化者。即现紧那罗身教化众生。应见阿修罗身而受化者。即现阿修罗身教化众生。应见迦楼罗身而受化者。即现迦楼罗身教化众生。应见摩睺罗伽身而受化者。即现摩睺罗伽身教化众生。应见人身而受化者。即现人身教化众生。应见女身而受化者。即现女身教化众生。应见童男童女身而受化者。即现童男童女身教化众生。应见地天身而受化者。即现地天身教化众生。应见同生天身而受化者。即现同生天身教化众生。应见圣人身而受化者。即现圣人身教化众生。应见摩那婆身而受化者。即现摩那婆身教化众生。应见比丘比丘尼身而受化者。即现比丘比丘尼身教化众生。应见优婆塞优婆夷身而受化者。即现优婆塞优婆夷身教化众生。目连。萨遮善男子。现如是等一切种种无量身相。教化如是无量众生。发阿耨多罗三藐三菩提心。目连白佛言。世尊。萨遮善男子。供养几所诸佛。佛告目连。目连。地界水界火界风界虚空分界等。悉可量数。而萨遮善男子。以种种身所供养佛。不可量数。</p>
  <h2>授记品第十一</h2>
  <p>尔时大德摩诃迦叶告萨遮善男子言。善男子。汝已供养无量诸佛。具足成就无量无边诸功德聚。何故不成阿耨多罗三藐三菩提。萨遮答言。大德迦叶。我若有见此是菩提此是证者。我应得阿耨多罗三藐三菩提。迦叶言。萨遮善男子。无量无边菩萨。发阿耨多罗三藐三菩提心。可不已成阿耨多罗三藐三菩提。当成阿耨多罗三藐三菩提。现成阿耨多罗三藐三菩提也。萨遮答言。大德迦叶。汝今所言。无量无边诸众生等。成阿耨多罗三藐三菩提者。此是憍慢众生之数。何以故。大德迦叶。于第一义中。菩提不可得。菩萨不可得。何以故。大德迦叶。言菩提者。名为无为。菩提者离一切数。菩提者非色法。菩提者不可见。菩提者非青非黄非赤非白。非红非黑非颇梨色。无色无形无相无表。过一切相。无依离一切依。无物离一切物。无相离一切相。不可言。不可说。不可见。不可和合知。不可别异知。非闇非明。无形无相无可观。非言语离言语。不可触不可知不可闻。非音声非口道。无拥无碍无缚无脱。非嗔非痴。不可以一切事示现不可说。大德迦叶。菩提体如是相。彼不可以身证。不可以心知。何以故。大德迦叶。是身无知如草木。是身无觉如石壁。是身无识如镜像。是故不可以身得菩提。大德迦叶。心亦不可见不可示。是故不以心得菩提。大德迦叶。众生不可见。无众生故。是故不得阿耨多罗三藐三菩提。大德迦叶。一切诸法若如是者。云何迦叶。而作是言。汝已供养无量诸佛。满足无量无边功德。何故不成阿耨多罗三藐三菩提。尔时会中。诸菩萨摩诃萨。比丘比丘尼优婆塞优婆夷。释提桓因四天王梵天王等一切大众。作如是念。如来世尊。应除我等疑惑心故。随我心信。应与萨遮善男子授阿耨多罗三藐三菩提记。于几所时。当成阿耨多罗三藐三菩提。于何等劫。何等世界。何等国。何等姓。何等家。何等眷属。云何出家。何等树下成阿耨多罗三藐三菩提。成阿耨多罗三藐三菩提已。佛名何等。几时住世。几众集会。尔时世尊。知彼众会诸菩萨摩诃萨比丘比丘尼优婆塞优婆夷释提桓因四天王梵天王等心之所念诸觉观已。告文殊师利法王子言。文殊师利。此萨遮善男子。过此贤劫。复过无量无数劫已。当成阿耨多罗三藐三菩提。佛名实慧幢王。世界名善观名称。彼世界中无诸怨敌。文殊师利。彼善观名称世界。庄严希有殊特极妙可乐。其地七宝间错庄严。城郭周匝七宝墙障百千万重。其中复有七百千万。重大香水海。周匝围绕。七百千万大毗琉璃摩尼宝珠。以为门阙。十百千万阎浮檀金。以为罗网遍覆世界。十百千万摩尼宝。间错其阙。悬十百千万师子爱摩尼宝。遍诸宫殿以为严饰。十百千万师子幢摩尼宝。庄严街道。十百千万火幢摩尼宝。日夜常然普照世界。十百千万七宝和铃。常出妙声遍诸世界。竖十百千万摩尼宝高幢。普遍世界。悬十百千万金幡。置在高幢。文殊师利。彼善观名称世界。地平如掌宝树普覆。诸草柔软右旋婉转。如善巧画。如孔雀项毛。其触柔软。如迦陵伽鸟。遍覆世界。十百千万妙庄严园。普遍世界。一一园中。十百千万诸大宝池。普遍庄严。一一池皆八道侧方。八楞摩尼宝以为间错。阎浮檀金沙遍布其底。一一池中。皆各满足八味香水。七宝钵头摩花以覆水上。昆仑遮鸟耆婆耆婆鸟。常出妙声遍诸世界。文殊师利。彼善观世界。有八千万城邑聚落。遍满国土以为庄严。一大城中。有十百千万小城以为庄严。一切城邑皆亦如是。一一城邑一一聚落。满百千万男子女人童男童女。文殊师利。彼善观名称世界中。有一四天下。名曰见者欢喜世界。诸四天下。此最胜妙。人民炽盛安隐快乐。实慧幢王如来应正遍知。彼世界中出现于世。文殊师利。彼实慧幢王如来。生在婆罗门家。母名速行。如我现世母名摩耶。父名梵才。如我现世父名白净王。儿名名称。如我现世。子罗睺罗。妻名大慧。如我现世释种瞿夷。乳母名大称。如我现世摩诃波阇波提瞿昙弥。奉侍人名常随顺。如我现世阐陀迦。马名大速。如我现世马王揵陟。实慧幢王如来。乘彼大速踰城出家。如我现世所乘揵陟马王出家。彼佛道场名曰法尚。实慧幢王如来。于彼道场成阿耨多罗三藐三菩提。如我现在寂灭道场。彼道场树。有八十万百千万亿树。以为眷属。文殊师利。实慧幢王如来。于彼劫中出世之时。无诸魔怨及魔眷属。文殊师利。彼实慧幢王如来。成阿耨多罗三藐三菩提时。彼世界中所有众生。一切执持种种华香涂香末香散香。作诸种种伎乐歌舞。一时往诣法尚道场。乃至阿迦尼吒天一切天众。作诸种种天妙伎乐。集彼道场。一切夜叉众作诸伎乐。集彼道场。彼世界中所有一切乾闼婆众。一切阿修罗众。一切迦楼罗众。一切紧那罗众。一切摩睺罗伽众。各作百千万种伎乐。与其眷属集会道场。东方南方西方北方四维上下。无量无边世界菩萨俱来集会。文殊师利。实慧幢王如来初成正觉。为彼时会所集大众。说此菩萨行方便境界奋迅大法门。有无量百千万亿那由他修多罗。以为眷属。文殊师利。彼实慧幢王如来说此法门时。恒河沙等众生。得不退转阿耨多罗三藐三菩提。文殊师利。彼实慧幢王如来出世。不说三乘教化之法。何以故。彼佛国土。无诸声闻辟支佛人。彼世界中所有众生。皆信一乘。皆信菩萨上妙胜行。文殊师利。彼实慧幢王如来。初集会时。有诸无量恒河沙等不退菩萨。而来集会。第二会时。有八十亿百千万那由他一生补处菩萨。而来集会。第三会时。有六十频婆罗菩萨。而来集会。文殊师利。次于后时。无量无边众生。得不退转阿耨多罗三藐三菩提心。文殊师利。彼实慧幢王如来。得阿耨多罗三藐三菩提已。六十小劫住世说法。后入涅槃。佛涅槃后。正法住世。八十万亿百千亿那由他劫。正法流行教化众生。人众多少所得利益。如佛在世所度不异。文殊师利。彼实慧幢王如来临涅槃时。与大幢王菩萨授记。然后入般涅槃。作如是言。大幢王菩萨。次我后成阿耨多罗三藐三菩提。名大庄严如来应正遍知。尔时大众。欲知众中何者是彼大幢王菩萨。次彼实慧幢王如来后。成阿耨多罗三藐三菩提。何者名大庄严如来应正遍知。尔时世尊。知彼时众觉观心念。知心念已。告文殊师利法王子言。文殊师利。此萨遮善男子坐前坐者。名实喜摩那婆。于一切弟子众中最为第一。此摩那婆。于彼时中。成大庄严如来应正遍知。彼佛世界庄严胜妙。如实慧幢王如来世界不异。尔时会中。闻说彼佛国土胜妙功德庄严。彼六十百千万亿那由他菩萨。愿生彼国。作如是言。此实慧幢王如来成佛之时。愿我往生彼佛国土。尔时世尊。即与授记。皆当往生彼佛国土。八十千万尼干子众。一时同声白言。世尊。我亦愿往生彼佛国。世尊亦即皆与授记。汝善男子。一切皆当生彼佛国。八千万亿那由他天子。虚空界中作如是言。世尊。我等亦愿实慧幢王如来得菩提时。俱往生彼善观名称世界。得见彼佛不可思议功德庄严清净国土。时佛即告彼诸天子。诸善男子。汝等皆当生彼善观名称世界。供养彼佛。诸天子。汝等亦当在彼善观名称世界。皆成阿耨多罗三藐三菩提。种种名字。寿命住世。劫数多少。如彼实慧幢王如来住世不异。彼时三千大千世界六种振动。大地涌出百千万亿钵头摩花。阎浮檀金为叶。大青因陀罗摩尼宝以为其台。玛瑙日光宝为须。大毗琉璃摩尼宝以为其茎。彼诸一切钵头摩花。一一花上。见有无量百千万亿诸菩萨众结跏趺坐。三十二相八十种好庄严其身。一切皆共归命如来。彼诸菩萨各以种种宝云罗网。奉施如来作如是言。世尊。我等种种世界。来诣佛所。为闻佛说不可思议示现菩萨功德法门。为见如来礼拜如来供养如来。为见萨遮大善男子。为欲见此大会所有诸菩萨众。</p>
  <p>如来说此妙法门时。于不可思议佛国土中。无量无边诸来菩萨。皆得不退阿耨多罗三藐三菩提。尔时世尊。欲重宣此义。而说偈言。</p>
  <p class="l-js-5c">一心摄诸根　　听我说妙法</p>
  <p class="l-js-5c">如来无妄语　　诸佛不虚说</p>
  <p class="l-js-5c">萨遮及大众　　未来无量世</p>
  <p class="l-js-5c">过不可数劫　　无刺净劫中</p>
  <p class="l-js-5c">尔乃得成佛　　号宝慧幢王</p>
  <p class="l-js-5c">时世无垢害　　故名无刺劫</p>
  <p class="l-js-5c">时彼佛世界　　号善观名称</p>
  <p class="l-js-5c">具足诸功德　　天人皆叹仰</p>
  <p class="l-js-5c">国界诸庄严　　一切皆殊妙</p>
  <p class="l-js-5c">门阙诸楼阁　　百千诸宝成</p>
  <p class="l-js-5c">阎浮金罗网　　遍覆相映发</p>
  <p class="l-js-5c">光明常普照　　昼夜无差别</p>
  <p class="l-js-5c">悬诸百千宝　　建立师子幢</p>
  <p class="l-js-5c">宝铃出妙声　　说于如实法</p>
  <p class="l-js-5c">无垢宝垣墙　　过诸天宫殿</p>
  <p class="l-js-5c">泉流诸池水　　具足八美味</p>
  <p class="l-js-5c">钵头摩诸花　　拘迦那陀等</p>
  <p class="l-js-5c">鲜明满诸池　　不杂诸尘垢</p>
  <p class="l-js-5c">彼世界住处　　四天下中最</p>
  <p class="l-js-5c">具足妙庄严　　是故名乐见</p>
  <p class="l-js-5c">彼处如来生　　婆罗门出家</p>
  <p class="l-js-5c">母名曰速行　　父字名梵才</p>
  <p class="l-js-5c">子名曰妙称　　如我罗睺罗</p>
  <p class="l-js-5c">彼夫人大慧　　如我今瞿夷</p>
  <p class="l-js-5c">乳母大名称　　如我波阇提</p>
  <p class="l-js-5c">给侍名随顺　　亦名阐尼迦</p>
  <p class="l-js-5c">如我阐尼迦　　恭敬随我心</p>
  <p class="l-js-5c">第一最胜马　　字名曰大速</p>
  <p class="l-js-5c">彼能出如来　　如我乘揵陟</p>
  <p class="l-js-5c">彼佛菩提树　　字名曰法尚</p>
  <p class="l-js-5c">胜树为眷属　　八十百千万</p>
  <p class="l-js-5c">彼树下法王　　字名实惠佛</p>
  <p class="l-js-5c">坐彼道树下　　成于大菩提</p>
  <p class="l-js-5c">无诸魔眷属　　亦无诸魔业</p>
  <p class="l-js-5c">彼佛国土中　　无有诸怨刺</p>
  <p class="l-js-5c">无量诸天人　　俱集彼净土</p>
  <p class="l-js-5c">各执妙花鬘　　百千诸伎乐</p>
  <p class="l-js-5c">各以恭敬心　　俱诣如来所</p>
  <p class="l-js-5c">如来知彼心　　为说诸妙法</p>
  <p class="l-js-5c">无量修多罗　　以为诸眷属</p>
  <p class="l-js-5c">彼佛初集时　　闻此法门者</p>
  <p class="l-js-5c">过恒沙尘众　　不退之菩提</p>
  <p class="l-js-5c">彼无声闻乘　　及无辟支佛</p>
  <p class="l-js-5c">诸勇猛菩萨　　充满彼净土</p>
  <p class="l-js-5c">第二时会中　　有诸菩萨众</p>
  <p class="l-js-5c">八十那由他　　一生住补处</p>
  <p class="l-js-5c">第三会所集　　诸大胜菩萨</p>
  <p class="l-js-5c">六十频婆罗　　住于如实处</p>
  <p class="l-js-5c">彼如来住世　　寿命六十劫</p>
  <p class="l-js-5c">时佛灭度后　　法灯住世间</p>
  <p class="l-js-5c">舍利广流布　　八十亿万千</p>
  <p class="l-js-5c">那由他劫住　　利益诸众生</p>
  <p class="l-js-5c">彼佛记大幢　　然后入涅槃</p>
  <p class="l-js-5c">佛名大庄严　　名称显世间</p>
  <p class="l-js-5c">彼世界庄严　　不异实慧佛</p>
  <p class="l-js-5c">于彼国土中　　成无垢菩提</p>
  <p class="l-js-5c">汝等当信我　　智慧如虚空</p>
  <p class="l-js-5c">无尽性常住　　遍处无障碍</p>
  <p class="l-js-5c">悉能见未来　　未有当有事</p>
  <p class="l-js-5c">何况过去劫　　曾有而不记</p>
  <p class="l-js-5c">我住第一义　　如实智慧中</p>
  <p class="l-js-5c">出言无虚妄　　亦不令他说</p>
  <p class="l-js-5c">我今说真实　　美妙甘露法</p>
  <p class="l-js-5c">是故汝大众　　闻应谛信受</p>
  <p class="l-js-5c">大众闻佛说　　皆生欢喜心</p>
  <p class="l-js-5c">彼佛成道时　　咸愿生彼国</p>
  <p class="l-js-5c">世尊悉记彼　　无量诸众生</p>
  <p class="l-js-5c">彼佛出于世　　汝等皆往生</p>
  <p class="l-js-5c">汝等彼世界　　教化诸众生</p>
  <p class="l-js-5c">即彼成菩提　　世界亦不异</p>
  <p class="l-js-5c">说此法门时　　大地六种动</p>
  <p class="l-js-5c">莲花中菩萨　　合掌向佛言</p>
  <p class="l-js-5c">善哉佛世尊　　不可得思议</p>
  <p class="l-js-5c">为诸无量众　　善说此法门</p>
  <p class="l-js-5c">我等诸大众　　无量世界来</p>
  <p class="l-js-5c">皆为欲闻此　　最上妙法轮</p>
  <h2>信功德品第十二</h2>
  <p>尔时会中一切大众皆大欢喜踊跃。各各脱身所著上衣。奉施如来。而作是言。如来世尊。今于世间第二转法轮。如来昔于波罗捺城。初转法轮。今复于此郁阇延城。第二转法轮。复作是言。世尊。我等愿常不离闻此妙宝法门。愿常不离萨遮善男子。时虚空中。诸天伎乐妙鼓出声。天雨忧钵罗花。钵头摩花。拘牟头花。分陀利花。婆师迦花等。满佛足下。天于空中。满天宝衣如云而下。而作是言。若有善男子善女人。有能受持读诵书写为人解说此妙法门。彼人决定。已得无量无边功德。尔时文殊师利法王子菩萨白佛言。世尊。善男子善女人。有能受持读诵书写广为人说此妙法门。成就几许功德。佛告文殊师利法王子言。文殊师利。若有善男子善女人。数此三千大千世界众生。若有色若无色。若有想若无想。于众生界中所有众生。佛智慧知彼诸一切所有众生。一时俱生得于人身。得人身已。彼共俱修波罗蜜行。一时俱成阿耨多罗三藐三菩提。彼诸佛等一劫住世。有善男子善女人。满足一劫。供养尔所诸佛如来。礼拜恭敬尊重赞叹。具足一切诸胜供养。乃至一切花香伎乐。文殊师利。于意云何。彼善男子善女人得福多不。文殊师利言。甚多婆伽婆。甚多修伽陀。彼善男子善女人。所得功德无量无边。不可量不可数。不可知不可说。佛告文殊师利。若有善男子善女人。受持读诵书写流布为人广说此菩萨行方便功德法门。所得功德。过彼善男子善女人供养诸佛功德。无量无边不可称数不可挍量。文殊师利白佛言。世尊。希有婆伽婆。希有修伽陀。如来为欲安乐一切诸众生故。说此法门。复作是言。世尊。此妙法门。于阎浮提几时住世。佛告文殊师利。我涅槃时。有八大国王。为欲流布我舍利故。彼时八国分为八分。置八函中。人取一函。各还本国。立大塔庙尊重供养。</p>
  <p>尔时阿阇世王。于我舍利所得一分。于金叠上书此修多罗。并与舍利。一切俱置七宝函中。于王舍大城外。掘地作坑。于中立塔。庄严殊妙。以舍利函置彼塔中。悬百千万阿僧祇宝盖幢幡。散诸无价一切香花。七宝香瓮盛满香油。然大灯炷。满一百年住持不灭。文殊师利。我入涅槃一百年后。有阿输迦王。于毛梨家生出现于世。作转轮王王阎浮提。而得自在得具足力。善能降伏刚强众生。彼王尔时。必观察我。能忆念我。护持我法。于我身上得尊重心。文殊师利。彼阿输迦王。有一比丘。名净自在。王子中生。出家求道。阿输迦王。以为门师。有大神通力。有大威德力。护诸佛法护大方广。阿输迦王。深心尊重净自在比丘故。不令余处。常在王家身自供养。文殊师利。阿输迦王。为欲流布我身舍利。饶益一切诸众生故。欲出地下舍利宝函。与诸无量大臣王子长者居士眷属围绕。设大庄严显大王力。执持香花涂香末香散香。作百千种诸妙伎乐。诣王舍大城。设诸一切胜妙供养。无量无边不可称数。掘出地中舍利宝函。出已七日。以一切香一切花。一切花鬘。一切散香。一切涂香。一切伎乐。供养恭敬。满七日已。于阎浮提种种国土。非前后时。于一日一时一须臾间。遍阎浮提。一时建立八万四千佛舍利塔。尔时净自在比丘。于彼舍利函中。取此法门在于北厢。大国土中广宣流布。文殊师利。彼净自在比丘。虽加流布。而此法门受持者少。多人不知。多人不觉。多人不摄。多人不受。希有人能受持读诵此法门者。何以故。此是胜法。众生薄福不应闻故。文殊师利。此妙法门。人多秘掌。置经函中诸库藏中。何以故。以无法器不应得种无上善根故。何以故。文殊师利。此妙法门。难信难行难量故。文殊师利。凡所有人。宿无善根。曾闻大乘生疑毁谤。是故闻此无上法门。不能生信不能得入。文殊师利。后末世中法欲灭时。闻此法门。能生信者。能推求者。能解入者。文殊师利。汝知此人已曾供养过去无量无边诸佛。善行诸行乃能信入此大乘门。文殊师利。若有善男子善女人。于后末世。闻此经名。闻能生信。受持读诵书写解说。书已尊重供养经卷。彼诸众生。应自念知。已于过去。曾见无量恒沙诸佛。供养恭敬恒沙诸佛。文殊师利。彼诸众生。亦见我身在此园中说此法门。亦见此诸大会之众。尔时世尊告阿难言。阿难。汝当受持读诵此妙法门。为诸众生而广宣说。当观众生有大乘根堪信受者。乃可为说。不得率尔不观而说。何以故。薄福众生。闻生不信。得罪无量故。阿难。此法门者。名为如来真实功德。名为如来秘密之藏。名为如来纯净妙藏。名为如来法印之藏。名为如来心所护藏。名为如来现实信藏。是故阿难。汝当秘掌。莫卒宣说。除诸佛子菩萨摩诃萨等。何以故。彼善男子。于诸佛所深种善根。能护法藏。能利自己。亦能利他。应为彼说。阿难言。世尊。我已受此净妙法门。世尊。今此法门。名为何等。云何奉持。佛告阿难。此妙法门。名为菩萨行方便境界奋迅法门。名为如来深秘密藏。名为如来具足功德。名为如来甚深境界。名为一乘。名为文殊师利所说经。名为萨遮尼干子授记经。名为萨遮尼干子所说经。汝今应当如是奉持。如来说此法门时。三十亿那由他众生。发阿耨多罗三藐三菩提心。六十千菩萨。得无生忍。无量无边众生。毕竟不退阿耨多罗三藐三菩提心。佛说此经已。慧命阿难。文殊师利法王子菩萨。及诸一切菩萨摩诃萨。比丘比丘尼。优婆塞优婆夷。释提桓因。四天王。梵天王。天人阿修罗等。闻佛所说。皆大欢喜。信受奉行。</p>
  <p>谨按开元录第六卷云。后魏正光元年。北天竺三藏菩提留支此翻。道希为司州牧汝南王於洛阳第内。译出此大萨遮尼乾子所说经十卷。注云或加受记无所说字。今阅经内果见多名。然思溪福州二藏校本并云受记。而上无大字。今加大字者。盖准校勘竹堂法师依杭州下天竺寺藏写本。请阅者知之。□至元壬午南山大普宁寺经局题记。</p>
</body></html>