<!DOCTYPE html>
<html>
<head>
  <meta charset="utf-8"/>
  <meta name="author" content="菩提留支/元魏"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>大萨遮尼干子受记经卷第九</title>
</head>
<body>
  <h1 class="head">大萨遮尼干子受记经卷第九</h1>
  <h2>如来无过功德品第八之四</h2>
  <p>大王当知。沙门瞿昙。毕竟成就四无所畏。王言大师。何者如来四无所畏。答言大王。所谓一切智无畏。漏尽无畏。障道无畏。尽苦道无畏。大王当知。一切智无畏者。沙门瞿昙。悉以觉知一切诸法。若诸世间天人魔梵沙门婆罗门。作如是言。沙门瞿昙。不能觉知一切诸法。如实说者无有是处。何以故。沙门瞿昙。悉能觉知一切诸法。是故名为平等正觉。所谓凡夫法。圣人法。声闻法。缘觉法。佛法菩萨法。学法无学法。世间法出世间法。善法不善法。有漏法无漏法。有为法无为法。觉如是法故名正觉。言平等者。见空平等。法真实故。无相平等。坏诸相故。无愿平等。不著三界故。不生平等。无生性故。无行平等。无行性故。无出平等。无出性故。无至处平等。无至处性故。真实平等。无三世故。解脱平等。无无明性故。涅槃平等。无生死性故。是故沙门瞿昙。悉能觉知一切诸法。至无畏处。以大悲心在大众中。作师子吼转梵法轮。一切世间天人魔梵沙门婆罗门。未曾有能如法转者。是名一切智无畏。大王当知。漏尽无畏者。沙门瞿昙诸漏已尽。是故唱言。我漏已尽。若诸世间天人魔梵沙门婆罗门。作如是言。沙门瞿昙诸漏未尽。如实说者无有是处。何以故。沙门瞿昙诸漏已尽。于欲漏有漏无明漏见漏。心得解脱诸习气灭。是故沙门瞿昙。诸漏已尽至无畏处。在大众中作师子吼转梵法轮。一切世间天人魔梵沙门婆罗门。未曾有能如是转者。是名漏尽无畏。大王当知。障道无畏者。沙门瞿昙知诸欲法能障圣道。是故说言。欲能障道。若诸世间天人魔梵沙门婆罗门。作如是言。是诸欲法不能障道。如实说者无有是处。何以故。沙门瞿昙。如实觉知障道法故。障道法者。谓十不善业能障圣道。沙门瞿昙。能如实知至无畏处。在大众中作师子吼转梵法轮。一切世间天人魔梵沙门婆罗门。未曾有能如法转者。是名说障道无畏。大王当知。尽苦道无畏者。沙门瞿昙说言。修习圣道能尽苦际得无上解脱。若诸世间天人魔梵沙门婆罗门。作如是言。修习圣道不能毕竟尽诸苦际。如实说者无有是处。何以故。沙门瞿昙。已证无上解脱尽诸苦故。云何名为真实圣道。所谓一乘。复有二种。谓舍摩陀毗婆舍那。复有三种。谓空三昧无相无愿三昧。复有七法。谓四念处乃至八圣道。是名毕竟真实圣道。毕竟道者。无增无减。无取无舍。无执无放。非正非邪。非一非二。是名真实毕竟正道。沙门瞿昙。如实能知至无畏处。在大众中作师子吼转梵法轮。一切世间天人魔梵沙门婆罗门。未曾有能如法转者。是名尽苦道无畏。大王当知。沙门瞿昙。毕竟成就如是四无畏智能师子吼。是故我言无有过失。而说偈言。</p>
  <p class="l-js-5c">瞿昙如师子　　处众无畏说</p>
  <p class="l-js-5c">世间无与等　　何况有胜者</p>
  <p class="l-js-5c">瞿昙证诸法　　如实不虚妄</p>
  <p class="l-js-5c">以是实见故　　出师子王说</p>
  <p class="l-js-5c">若有能说言　　瞿昙说不正</p>
  <p class="l-js-5c">瞿昙不能见　　无有如是处</p>
  <p class="l-js-5c">以不见相者　　在于天人中</p>
  <p class="l-js-5c">自在师子吼　　出妙无畏声</p>
  <p class="l-js-5c">瞿昙漏已尽　　已得无漏身</p>
  <p class="l-js-5c">过天人世间　　是故言无等</p>
  <p class="l-js-5c">瞿昙为众生　　说诸障道法</p>
  <p class="l-js-5c">一切皆如实　　故不虚妄说</p>
  <p class="l-js-5c">瞿昙说进取　　自证如是说</p>
  <p class="l-js-5c">修行彼法者　　无有诸障碍</p>
  <p class="l-js-5c">瞿昙如是知　　至胜无畏处</p>
  <p class="l-js-5c">得无畏妙乐　　瞿昙安隐住</p>
  <p class="l-js-5c">转梵正法轮　　余未曾转彼</p>
  <p class="l-js-5c">世人不能转　　除两足尊者</p>
  <p>大王当知。沙门瞿昙。毕竟成就不共之法。王言大师。何者如来不共之法。答言大王。沙门瞿昙不共法者。所谓无有一切过。名不共法。何以故。沙门瞿昙身业无失故。无一切过。名不共法。何以故。沙门瞿昙口业无失故。无一切妄。名不共法。何以故。沙门瞿昙。意业无失故。无种种相。名不共法。何以故。沙门瞿昙。若得供养不生高心。若得毁辱不生下心故。无不定心。名不共法。何以故。沙门瞿昙。若行若住若坐若卧若语若默。常在定故。无不住心舍心。名不共法。何以故。沙门瞿昙。修身故。修戒故。修心故。修慧故。断痴故。是名圣舍欲无休息。名不共法。何以故。沙门瞿昙。大慈大悲说法度人。安住寂静无增减故。精进无休息。名不共法。何以故。沙门瞿昙。为一切众生。于无量劫。受大苦恼。不生疲厌故。念无休息。名不共法。何以故。沙门瞿昙初得道时。遍观一切去来现在众生之心。后为说法不须更观。不失先念故。智慧无休息。名不共法。何以故。沙门瞿昙。于三世中忆念不忘故。解脱无休息。名不共法。何以故。沙门瞿昙。不从师学自然觉悟。不同二乘从他闻故。因缘生故。解脱知见无休息。名不共法。何以故。沙门瞿昙得无碍智。知一切义一切字一切句。于一句法无量劫说义无穷尽故。一切身业智。为本智展转。名不共法。何以故。沙门瞿昙。所有身业随智行故。一切口业智。为本智展转。名不共法。何以故。沙门瞿昙。所有口业随智行故。一切意业智。为本智展转。名不共法。何以故。沙门瞿昙。所有意业随智行故。知过去世无障无碍。名不共法。何以故。沙门瞿昙具宿命明故。知未来世无障无碍。名不共法。何以故。沙门瞿昙得天眼明故。知现在世无障无碍。名不共法。何以故。沙门瞿昙得漏尽明故。无见顶者。名不共法。何以故。沙门瞿昙无边身故。无能胜者。名不共法。何以故。沙门瞿昙。过诸天人声闻辟支佛故。众生各各见在己前。名不共法。何以故。沙门瞿昙身不可思议故。所有言说闻者生善。名不共法。何以故。沙门瞿昙。成就一切诸功德故。说法之音随受者闻。名不共法。何以故。沙门瞿昙。善知余者闻无益故。出言清净。名不共法。何以故。沙门瞿昙。口常不说非义语故。出口所说粗言软语闻者欢喜。名不共法。何以故。沙门瞿昙其心平等离怨亲故。所说言音闻者无厌。名不共法。何以故。沙门瞿昙。说微妙故。处众无畏。名不共法。何以故。沙门瞿昙。清净一切诸智障故。于众言说不生怯弱。名不共法。何以故。沙门瞿昙。毕竟成就四无畏故。随意言说。名不共法。何以故。沙门瞿昙。善知一切众生心故。弟子寂静。名不共法。何以故。沙门瞿昙。所有徒众随顺受教故。见者离恼除诸不善。名不共法。何以故。沙门瞿昙。常愿其身如药树王故。观者无厌。名不共法。何以故。沙门瞿昙。能令见者觉一切法故。动身回顾如大象王。名不共法。何以故。沙门瞿昙。视如龙王威仪清净故。在于四众能师子吼。名不共法。何以故。沙门瞿昙。具足十力善决众疑故。常受上供。名不共法。何以故。沙门瞿昙无上福田故。功德无尽。名不共法。何以故。沙门瞿昙。所修诸行不求果报故。一切天人魔王梵众无能坏者。名不共法。何以故。一一节中有那罗延力故。所记之事无有虚谬。名不共法。何以故。善知一切诸根使故。知一切行。名不共法。何以故。沙门瞿昙。觉一切法故。所有智慧无有疑浊。名不共法。何以故。沙门瞿昙。善知三世智清净故。烦恼习尽。名不共法。何以故。沙门瞿昙。善能清净烦恼因故。于诸世间天人魔梵沙门婆罗门众中。而为师首。名不共法。何以故。沙门瞿昙。通达一切诸法相故。所得法身。名不共法。何以故。沙门瞿昙。寿命无尽故。见闻亲近得大利益。名不共法。何以故。沙门瞿昙。成就善法三业不空故。出身血者犯于逆罪。名不共法。何以故。沙门瞿昙。成就无上胜善根故。大王当知。沙门瞿昙。毕竟成就如是不共法。是故我言无有过失。而说偈言。</p>
  <p class="l-js-5c">瞿昙无过失　　亦无一切习</p>
  <p class="l-js-5c">诸念皆清净　　是智者无过</p>
  <p class="l-js-5c">一切无异相　　而心不忘失</p>
  <p class="l-js-5c">舍心非无作　　诸欲皆不减</p>
  <p class="l-js-5c">精进无懈怠　　有念不曾忘</p>
  <p class="l-js-5c">慧解脱不退　　正见无失减</p>
  <p class="l-js-5c">智慧不可动　　身口业亦尔</p>
  <p class="l-js-5c">以智为根本　　如是常展转</p>
  <p class="l-js-5c">常智无过失　　过去世亦尔</p>
  <p class="l-js-5c">未来及现在　　诸处无障碍</p>
  <p class="l-js-5c">瞿昙是智者　　如是诸功德</p>
  <p>更有余胜法　　地主不可数。</p>
  <p>王言大师。如来成就如是功德庄严之身。为是常也为无常也。如是功德。为有尽也为无尽也。答言大王。沙门瞿昙。住是功德。尽生死际。最后边身。是常住身。非无常也。大王当知。勿观瞿昙同无常也。王言大师。如是常身当云何观。答言大王。如自观己法性之身。观于瞿昙法身亦尔。是身为色。不可如色见故。是身为心。不可如心知故。是身为炬。性不闇故。是身勇健。降众恶故。是身为力。无降伏故。是身无违。性平等故。是身为空。离见闻故。是身无相。离觉观故。是身无愿。出三界故。是身一相。无异相故。是身如虚空。无相似故。是身非生。从缘生故。是身非灭。本不生故。是身非住。非三世故。是身非方。不离方故。是身非众生。不离一切众生故。大王当知。如是观者。名观常身。名见法身。大王当知。如是观者。名为正观。若他观者。名为邪观。王言大师。云何非生而从缘生。大王当知。法身非生。从缘生故。王言大师。云何从缘生。大王当知。从缘生者。从无量功德智慧生。从戒生。从定生。从慧生。从解脱生。从解脱知见生。从慈悲喜舍生。从布施生。从持戒生。从忍辱生。从精进生。从禅定生。从智慧生。从解脱三昧生。从诸方便波罗蜜生。从六通生。从三明生。从四无碍生。从十力四无所畏十八不共法生。从断一切不善法集一切善法生。从实慧生。从不放逸生。大王当知。从如是无量清净功德法生。瞿昙身功德无尽故。法身无尽。王言大师。生法有尽。云何有生而无有尽。答言大王。本不生故。而无有尽。王言。大师。何者本不生故。答言大王。法身非生。以本有故。以缘生故。名之为生。王言大师。如是缘者。无量无边。若欲行者。以何为本。从何为始。答言大王。一切功德助道之行。举要言之。以戒为本。持戒为始。若不持戒。乃至不得疥野干身。何况当得功德之身。大王当知。以戒净故。不断佛种。成等正觉。不断法种。分别法性。不断僧种。修无为道。以持净戒相续不断故。功德无尽。王言大师。一切戒善。皆无有尽。亦有尽也。答言大王。非一切尽。亦非不尽。何以故。相续断故有尽。不断故无尽。王言大师。何者相续断。何者相续不断。答言大王。净戒相续。不中断故。功德无尽。何以故。凡夫戒者。在所受生断故有尽。人中十善所得果报断故有尽。欲界诸天福报功德断故有尽。色界诸天禅无量心断故有尽。无色诸天取入诸定断故有尽。一切声闻学无学戒入涅槃际断故有尽。辟支佛戒无大悲心断故有尽。诸菩萨戒到于菩提。成大悲故功德无尽何以故。于是戒中。出生一切凡夫二乘所有诸戒。如种无尽故。果亦无尽。是故菩提种不可尽。王言大师。如此法身。当依何法作如是观。答言大王。当依一切众生烦恼身观。当依贪欲嗔恚愚痴众生中观。当依四颠倒见众生中观。当依阴界诸入中观。当依地狱畜生饿鬼乃至阿修罗等诸身中观。何以故。此身即是如来藏故。大王当知。一切烦恼诸垢藏中。有如来性湛然满足。如石中金。如木中火。如地下水。如乳中酪。如麻中油。如子中牙。如藏中宝。如摸中象。如孕中胎。如云中日。是故我言。烦恼身中有如来藏。尔时萨遮尼干子。重说偈言。</p>
  <p class="l-js-5c">瞿昙法性身　　妙色常湛然</p>
  <p class="l-js-5c">清净常寂灭　　其相如虚空</p>
  <p class="l-js-5c">如是法性身　　众生等无差</p>
  <p class="l-js-5c">此境界甚深　　二乘不能知</p>
  <p>尔时严炽王。闻大萨遮尼干子说于如来不可思议功德法身。生欢喜心。生踊悦心。生踊跃心。生无量欢喜心。生无量信敬心。生无量爱念心。生无量庆悦心。于大萨遮尼干子所。复生不可思议者心。生不可量者心。生可尊者心。生可尊重者心。生可恭敬者心。生善知菩提道者心。生一切智者心。生到彼岸者心。生寤寐者心。生与念者心。生住不可思议解脱菩萨心。生如是等不可思议种种心已。以价直百千万阿僧祇璎珞。及不可量上价妙衣。持用奉施萨遮尼干子。复作是言。善哉善哉萨遮大师。能说如是胜大方便巧妙法门。复作是言。萨遮大师。师所说法。善巧随顺一切智智。此法能到一切智地。师所说法。能度一切诸世间流。师所说法。能洗一切诸烦恼垢。师所说法。能破一切诸嫉妒门。师所说法。能拔一切诸恶道苦。师所说法。能善方便坏散一切大憍慢山。师所说法。悉能干竭一切世间爱欲大海。师所说法。能照一切无智稠林。师所说法。能不失时不失受时。尔时萨遮尼干子告严炽王言。如是如是大王。诸菩萨摩诃萨。无有威仪不化众生。无有一法不能随顺大乘法门。无有一法不能到于一切智地。无有一法不能断于一切烦恼。无有一法不示世间一切过失。无有一法不示涅槃无上功德。无有一法不示菩萨无上胜行。大王当知。诸菩萨摩诃萨所行一切行。皆为自利。亦为他利。彼二俱利。萨遮尼干子。说此法门时。严炽王。得大坚固不退转菩提之心。王十六子所得。名为欢喜踊跃境界信心。八千天子。得名观佛庄严三昧。时严炽王所有眷属。及大萨遮尼干子诸眷属等。十三千人。发阿耨多罗三藐三菩提心。彼诸众生。各各脱身所著上衣。持用奉施萨遮尼干子。而作是言。我今善得无上大利。以我得见萨遮善男子故。得闻说此一切智慧胜妙法门。</p>
  <h2>诣如来品第九</h2>
  <p>尔时严炽王及诸眷属作是言。萨遮善男子。师今应往诣如来所。见佛世尊。礼拜如来。供养如来。何以故。今佛世尊在我园中。为诸大众说微妙法。萨遮尼干子言。善哉大王。欲见如来。今正是时。可共国内城邑小王。诸聚落主。大臣王子。长者居士。及王夫人后宫婇女。并王大力臣。如是等众。一时同心俱往佛所。尔时严炽王。敕令国内一切城邑乃至聚落主等。各将所领及家眷属。悉共庄严。俱诣佛所。若其不往如来所者。当断其命。尔时国内所有一切善男子善女人及童男童女等。闻王教令。欲与萨遮大师俱往佛所亲觐供养。心生欢喜。各各庄严彩饰绮妙。备诸一切种种香华。涂香末香华鬘幡盖。执诸种种一切伎乐。出郁阇延城。在于大路。待严炽王。尔时严炽王。驾七宝绳交络辇舆。以诸无量金瓶银瓶。插种种华侠在两厢。王兴大力。现大王势。作大王神通。作大王奋迅。象马车步。作大王戏乐。竖诸种种幢幡华盖。打八千种诸妙声鼓。种种歌舞。与大萨遮尼干子。大臣王子。与王大力夫人宫人。及诸小王长者居士。乃至守门守宫人等。九万八千万人前后围绕。俱往园中诣如来所。到佛所已。顶礼佛足绕佛三匝。萨遮尼干子。与诸眷属。顶礼佛足。绕佛无量百千匝已。却坐一面。一心合掌。观佛不舍。默然而住。</p>
  <h2>说法品第十之一</h2>
  <p>尔时慧命舍利弗。见大萨遮尼干子。在佛前坐一心合掌。观佛不舍默然而住。作是思惟。此萨遮尼干子。为何事故来诣佛所。作是念已。语大萨遮尼干子言。汝为何事来诣佛所。为见佛也。为闻法乎。尔时萨遮尼干子语慧命舍利弗言。大德舍利弗。我今来诣佛世尊所。不为见佛。不为闻法。大德舍利弗。我今不为一切法故来诣佛所。何以故。大德舍利弗。非见色故。名见如来。非见受想行识故。名见如来。非见地性故。名见如来。非见水性火性风性故。名见如来。非见我故。名见如来。非见众生故。名见如来。非见寿命故。名见如来。非见人故。名见如来。非见作者故。名见如来。非见我所故。名见如来。非见所见事故。名见如来。非见相故。名见如来。非见无相故。名见如来。何以故。大德舍利弗。不见一切相。名见如来。不执著见。名见如来。不见物故。名见如来。如实见故。名见如来。见实际非际故。名见如来。厌眼厌色故。名见如来。不见耳不闻声故。名见如来。不见鼻不嗅香故。名见如来。不见舌不知味故。名见如来。不见身不见触故。名见如来。不见意法不分别意法故。名见如来。舍利弗言。萨遮大德。若如是相见不见如来者。云何名见佛世尊也。萨遮尼干子答言。大德舍利弗。非见家故。名见如来。非见姓故。名见如来。非相故名见如来。非非相故名见如来。非法故名见如来。非非法故名见如来。非实故名见如来。非非实故名见如来。非观故名见如来。非非观故名见如来。非念故名见如来。非非念故名见如来。非分别故名见如来。非非分别故名见如来。非有为故名见如来。非无为故名见如来。非有物故名见如来。非无物故名见如来。非和合故名见如来。非别离故名见如来。非色故名见如来。非受想行识故名见如来。非取故名见如来。非不取故名见如来。非生故名见如来。非不生故名见如来。尔时慧命舍利弗语大萨遮尼干子言。萨遮大德。若如是见名见如来者萨遮大德。云何而见佛世尊也。萨遮尼干子答言。大德舍利弗。我非见色见如来。亦不离色见如来。我不灭坏色名见如来。如是非见受想行识。名见如来。不离受想行识名见如来。我不灭坏受想行识。名见如来。我不见如来世间所摄。亦不见如来出世间摄。我不见如来为阴所摄。不见如来为界所摄。不见如来为入所摄。我见如来离诸一切音声言语。我今如是见于如来。如是不见非不见。不知不分别。不起不示。不生不增长。不取不舍。不戏论。不作相。不作非不作。不作物非不作物。不受不护。非作心见。非自然见。非观见。非不观见。非可语见。非不可语见。离一切言语名字章句音声。名见如来。何以故。以不可如是相见故。大德舍利弗。诸菩萨摩诃萨。如是见佛。我亦如是见于如来。舍利弗言。萨遮大德。若能如是见如来者。如来说法。大德云何而得闻也。答言。大德舍利弗。我若起法相非法相。应闻如来所说之法。何以故。大德舍利弗。诸菩萨摩诃萨。于诸一切名字章句言语之音。闻说法声。而不作心法相非法相。何以故。以离一切诸法相故。舍利弗言。萨遮大德。汝来佛所。非为法来也。答言。大德舍利弗。我不为法。非不为法。来诣佛所。何以故。大德舍利弗。夫为法者。不为一切法名为为法。大德舍利弗。若有人言为法来者。彼人不著此法名为佛。不见此法名为法。不著生名为僧。夫为法者。不为知苦。不为离集。不为修道。不为证灭。不为过欲界。不为过色界。不为过无色界。不为得涅槃。大德舍利弗。汝依此法应知。我今不为法故来诣佛所。尔时慧命舍利弗告大萨遮尼干子言。萨遮大德。今依何法作如是说。答言。大德舍利弗。我今都不依于一法作如是说。何以故。法界中无依。法界中依不可得。法界中无依亦不可得。何以故。以不见二故。舍利弗言。萨遮大德。汝今不依六道去来也。答言。大德舍利弗。我若见彼六道相者。应有去来。我若有生。亦应受生。有退应退。有去应去。大德舍利弗。一切法不动不转不去不退不生。舍利弗言。萨遮尼干子。若如是者。如来何故说言。比丘汝生老死亦退亦生。答言。大德舍利弗。如来依著六道众生。作如是说。为欲拔彼依止六道。是故如来作如是说。大德舍利弗。于佛法中不去不来不退不生。舍利弗言。善哉善哉。萨遮大德。如萨遮大德所说。是大乘行者。知义知字者。萨遮尼干子言。大德舍利弗。汝知何者为义何者为字。舍利弗言。善男子。我不欲说。我欲闻说。大德当说。何者为义何者为字。尔时萨遮尼干子告舍利弗言。大德舍利弗。所言义者。名不可说。说不可说。名之为字。所言义者。名不可语。说彼语者。名之为字。所言义者。名不可名。说彼名者。名之为字。所言义者。不可动。不可知。不可戏论。不可分别。不可生。不可聚。非物非实。无我非起。非可取。非可依。远离一切依言语名字。所言字者。思惟数称量观察令他解。名之为字。所言义者。为义无碍。所言字者。名法无碍辞无碍乐说无碍。大德舍利弗。是名略说义略说字。尔时世尊告萨遮尼干子言。善哉善哉。萨遮。快者善哉。若有善男子。欲说法者。应如是说。如汝所说。说此法门。尔时众中。三千天子。闻大萨遮尼干子乐说辩才。得无生法忍。二十千众生。发阿耨多罗三藐三菩提心。</p>
</body></html>