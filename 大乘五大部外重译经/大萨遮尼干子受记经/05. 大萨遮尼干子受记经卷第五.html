<!DOCTYPE html>
<html>
<head>
  <meta charset="utf-8"/>
  <meta name="author" content="菩提留支/元魏"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>大萨遮尼干子受记经卷第五</title>
</head>
<body>
  <h1 class="head">大萨遮尼干子受记经卷第五</h1>
  <h2>王论品第五之三</h2>
  <p>王言。大师。如是不放逸行法行王。成就几法。得名行法行王。答言。大王。成就十法。而得名为行法行王。何等为十。一者自性成就。二者眷属有礼。三者智慧成就。四者常勤精进。五者尊重法。六者猛利。七者恩厚。八者善解世间所行法。九者能忍诸苦。十者不取颠倒法。大王当知。自性成就王者。有于二种功德成就。一者王子大臣长者居士。城邑聚落所有人民。皆爱重王。二者无诸一切疾病。大王当知。眷属有礼王者。亦有二种功德成就。一者于王所作事中。即各竞办不须王忧。二者谨慎不犯王法。大王当知。智慧成就王者。亦有二种功德成就。一者善知方便依法善护众生。二者于欲所作之事自智能知不依他作。大王当知。常勤精进王者。亦有二种功德成就。一者一切库藏满足。二者无诸一切怨贼。欢喜安住。大王当知。尊重法王者。亦有二种功德成就。一者常行一切善法无有休息。二者能化恶行众生。大王当知。猛利王者。亦有二种功德成就。一者于心所欲求事速能满足。二者发心所欲作事。不久思惟即成如法。大王当知。恩厚王者。亦有二种功德成就。一者所有眷属乐王。二者大臣一切人民皆信重王。大王当知。善解世间所行法王者。亦有二种功德成就。一者能知恶行众生善行众生。二者王应民边得物不令有失。大王当知。能忍诸苦王者。亦有二种功德成就。一者于王所欲行事能满成就。二者不畏诸苦恼事。大王当知。不取颠倒法王者。亦有二种功德成就。一者自能进趣胜道。二者常不离善知识。大王当知。成就如是十种功德者。名为成就行法行王。王言。大师。成就如是十种功德。而得名为行法行王者。若其国内有逆贼主。具四种兵。与法行王斗诤国土。及外国王来相侵夺。欲与大斗。集四部兵一切现前。行法行王云何与彼而共斗战。答言。大王。行法行王当应思惟。于三时中出三方便入阵斗战。何等三时。谓初入时中入时后入时。大王当知。初欲入时作方便者。行法行王。若见逆王。尔时复作三种思惟。一者思惟。此返逆王所有兵马。为与我等。为当胜我。若与我等共斗战者。俱损无益。若其胜我。彼活我死。如是念已。应觅逆王所有亲友及善知识。当令和解灭此斗诤。二者行法行王。见彼逆王与己平等及胜己力者。心自思惟。不应与战。当与其物求灭斗诤。三者若见逆王。多有士众眷属朋党象马车步四兵力胜。行法行王士众虽少。能以方便现大勇健难敌之相。令彼逆王生惊畏心以灭斗诤。如是名为于初时中思惟三种方便之用。大王当知。若以亲友与物惊怖。如此三事。不能灭彼斗诤事者。行法行王。尔时复起三种思惟入阵斗战。何等三种。一者思惟。此返逆王。无慈悲心自杀众生。余人杀者亦不遮护。我今不令如此相杀。此是初心护诸众生。二者思惟。当以方便降伏逆王。士马兵众不与斗战。三者思惟。当以方便活系缚取不作杀害。生此三种慈悲心已。然后庄严四种兵众。分布士马唱说号令。简选兵众分作三品。于上品中有上中下。以上品中下勇猛者列在于前。次列第二中品健者。次列上品最健兵马分在两厢。令护步众不生畏心。行法行王处在军中。与最上品象马车步猛健众俱。如是入斗。何以故。有五种事。能令大军竞进不退。何等为五。一者惭愧王。二者畏王。三者取王意。四者令众背后无畏。五者令念报国王恩。如力如分。不生退转。能勇战斗。大王当知。行法行王。设是方便入阵斗战。尔时虽复杀害众生。而彼王得轻微少罪。非决定受忏悔能灭。何以故。彼法行王。为欲入战。先生三种慈悲心故。虽作此恶得罪轻微。非决定受。大王当知。彼法行王。为令众生。为护沙门护沙门法。为护妻子族姓知识。能舍自身及资生物。作如是业。因此事故。彼法行王得无量福。大王当知。若为护国养活人民。兴兵斗战。彼时国王。应当先发如上三心。敕令主将一依王教。如是斗者有福无罪。王言。大师。行法行王。生几种心。常能如是护诸众生。答言。大王。行法行王。于诸众生生八种心。何等八种。一者念诸一切众生如念子想。二者念于恶行众生如病子想。三者常念受苦众生生大慈心。四者念受胜乐众生生欢喜心。五者念于怨家众生生护过想。六者能于亲友众生生覆护想。七者能于资生之中生如药想。八者能于自身生无我想。大王当知。念诸众生如念子想者。起二种心。一者能如父母念子遮护诸恶。二者常于一切众生不舍慈心。大王当知。念恶行众生如病子想者。起二种心。一者能忍如世病人骂诸良师。良师不生嗔恨之心。二者为断一切过失行如是心。大王当知。念受苦众生生大慈心者。起二种心。一者能于诸急难中救免其苦。二者能与胜安隐乐。大王当知。于受乐众生生欢喜心者。起二种心。一者能于他财物中他资生中不生贪心。二者于他富贵胜乐不生嫉心。大王当知。于怨家众生生护过想者。起二种心。一者常念断彼过因远离怨家。二者能于怨家众生生亲友心。何况其余非怨家者。大王当知。于亲友众生生覆护想者。起二种心。一者念令亲友坚固。二者念令一切众生不生怨憎。大王当知。于资生中生药想者。起二种心。一者有欲不行邪淫。二者能于色香味中随世受用不生贪著。大王当知。于自身中无我想者。起二种心。一者往诣沙门大智人边问法。二者闻法如说修行。大王当知。行法行王。常念思惟如是八法故。不求资生。而世间人自然奉献珍奇异物国内无者。库藏盈溢。而诸世间非法恶王。鞭打百姓逼恼索者。了无其一。大王当知。行法行王。行此八法者。于所作业。岁时日月星宿节朔。常与吉会。一切非人诸恶邪鬼。欲觅其便无能得者。于其国内风雨以时。五谷丰熟。人民饱足无饥渴想。一切诸虫雀鼠龙雹。能与世间作无利者。悉皆息灭。若有怨贼在其国内。一切即依自业罪过受诸苦恼。依自业尽依自业灭。大王当知。行法行王。若能如是护诸众生护器世间者。不负一切世间众生。诸善行人智慧人圣人。一切众生无能呵责者。何以故。无罪过故。大王当知。如是善行王。若命终时。当生天上受彼诸天妙境界乐。而说偈言。</p>
  <p class="l-js-5c">重法不放逸　　常念利众生</p>
  <p class="l-js-5c">眷属有礼法　　善能知他行</p>
  <p class="l-js-5c">自身常清净　　离诸无益业</p>
  <p class="l-js-5c">彼王胜世间　　名行法行王</p>
  <p class="l-js-5c">貌重言常和　　于善勤精进</p>
  <p class="l-js-5c">善能知世间　　一切诸伎艺</p>
  <p class="l-js-5c">以常不懈怠　　方便护世间</p>
  <p class="l-js-5c">众生得安乐　　无有苦恼者</p>
  <p class="l-js-5c">常乐利益他　　将护一切心</p>
  <p class="l-js-5c">出口说爱语　　安隐决定言</p>
  <p class="l-js-5c">知过有功德　　知胜知不如</p>
  <p class="l-js-5c">如是王能共　　众生受安乐</p>
  <p class="l-js-5c">于他平等心　　能舍物解义</p>
  <p class="l-js-5c">诸臣及眷属　　一切爱乐王</p>
  <p class="l-js-5c">具足善众集　　常有大势力</p>
  <p class="l-js-5c">如是正法王　　能久住王位</p>
  <p class="l-js-5c">慈心离杀生　　布施断偷盗</p>
  <p class="l-js-5c">正欲防邪淫　　实言止妄语</p>
  <p class="l-js-5c">和合除两舌　　软语遮恶口</p>
  <p class="l-js-5c">正说治绮语　　净命对饮酒</p>
  <p class="l-js-5c">净心舍三毒　　受妙天王位</p>
  <p class="l-js-5c">大王应当知　　常善护诸戒</p>
  <h2>请食品第六</h2>
  <p>尔时严炽王闻大萨遮尼干子所说法已。心大欢喜。即语萨遮尼干子言。大师仁慈不遗我国。今此旷野不可停止。愿降神德。将诸大众与我俱诣宫内寝息。何以故。我今心念。欲为大师及诸大众设于时供。萨遮尼干子言。善哉善哉。善哉大王。欲与我食。今正是时。何以故。大王当知。我从远来。道路疲极。常多饥渴。日时已至。我受王请。时严炽王。闻大萨遮尼干子受其请已。心大欢喜。即以萨遮尼干子及诸大众置在于前。王与四兵导从前后俱入王宫。入已。王请萨遮尼干子。坐王七宝庄严间错无价宝床。余诸一切尼干子众。随所应坐。悉皆令坐。萨遮尼干子受坐已。严炽王。即生至心恭敬心尊重心希有心。自手供给萨遮尼干子及诸大众。百味饮食极令饱足。恣意令取丰满盈溢。萨遮尼干子食已。严炽王。即以价直百千万亿上下衣服。奉施萨遮尼干子。余弟子众所应得者。悉皆施与上下衣服。尔时萨遮尼干子食食讫已。摄诸钵器澡漱清净。即语严炽王言。大王当知。王今至心。奉施沙门饮食衣服。福不可量。今且略说十五功德。何等十五。一者闭塞悭贪之心。二者能开布施心手。三者能灭无布施福邪见之心。四者能生果报不亡正见之心。五者随顺善知识人。六者远离下无智人。七者能开诸善道门。八者能闭诸恶趣门。九者能种善根种子。十者能拔不善根栽。十一者能渐薄一切诸烦恼结。十二者能增长一切诸善根分。十三者能饱足一切诸持戒人。十四者能应为自身所作已作。十五者能为利益他应作已作。何以故。大王当知。能施布施得大富。施好色食。后得妙色。观者无厌。施好香食。后得名称世间普闻。施美味食。后得资生过诸世间种种胜妙。施乐触食。后得手脚细滑柔软。施能至心。后得一切世人亲爱恭敬供养。自手布施。得多僮仆围绕给侍。依时节施。随心所须应时即得。以爱物施。后得胜妙资生境界。不损害施。后得资生坚固不坏不疲劳。施安坐受报眷属常爱。与饮食者。后得大力自在无碍。与衣裳者。得好妙色世间敬爱。施灯明者。得明净眼无诸病坏。施伎乐者。得耳不聋常闻妙声。施诸乘者。常得安乐辇舆随身。施汤药者。得无疾病形色肥鲜。施屋舍者。离诸恐怖得安隐乐。布施法者。后得不死甘露法药。离杀生者。后得长寿命不中夭。离劫盗者。后得大富资生无尽。离邪淫者。后得好妻他不能夺。离妄语者。后得实报不被他谤。离两舌者。后得和合眷属无诤。离恶口者。后得常闻胜妙音声。离绮语者。有所言说他人受用。离贪心者。得不增上厚重贪心。离嗔心者。得不增上厚重嗔心。离邪见者。得不增上厚重痴心。离憍慢者。生豪贵家得人尊敬。离嗔心者。得身端正见者爱乐。离嫉心者。得大威力所愿皆成。离悭心者。生处富足资生无乏。离非处淫者。得胜诸根具丈夫相。大王当知。施饮食者。即是与命与色与力与乐与辩。大王当知。施主爱众生。智者赞叹。名闻十方。入诸大众心不怯弱。若命终已。生上天中受妙境界。于最后身得无上道。尔时萨遮尼干子。而说偈言。</p>
  <p class="l-js-5c">至心持戒人　　能生欢喜心</p>
  <p class="l-js-5c">时食施沙门　　来世得七福</p>
  <p class="l-js-5c">得胜色命力　　乐辩才乐说</p>
  <p class="l-js-5c">生天善道中　　终得至涅槃</p>
  <p class="l-js-5c">所为事布施　　毕竟得彼事</p>
  <p class="l-js-5c">为求乐布施　　后毕得安乐</p>
  <p class="l-js-5c">施福最胜乐　　所求者毕成</p>
  <p class="l-js-5c">当生天人中　　及色无色界</p>
  <p class="l-js-5c">智慧圣施主　　若修精进行</p>
  <p class="l-js-5c">毕竟尽诸苦　　得上胜智慧</p>
  <p class="l-js-5c">以作无量福　　天魔魔眷属</p>
  <p class="l-js-5c">行恶不善者　　不能作障难</p>
  <p class="l-js-5c">以故常布施　　求三种胜事</p>
  <p class="l-js-5c">善道及富贵　　能证无上道</p>
  <h2>问罪过品第七</h2>
  <p>尔时严炽王。即生是心。萨遮尼干子所说法者。皆是随顺如来正法。作是思惟。我今当问萨遮尼干子。于如来所有尊重心不。尔时严炽王。作是念已。即移座处。更敷下座。恭敬而坐。问萨遮尼干子言。大师当知。我有小疑。今欲请问。为见听不。尔时萨遮尼干子答言。大王。随汝所问。我当为汝分别解说令得开解。时严炽王闻大萨遮尼干子听其问已。即作是言。大师。世间颇有众生于众生界中聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此能雨婆罗门。聪明大智利根黠慧善知星宿。善知祭祀种种诸天。善知咒术。善知事火。善知天文日月八星。善知天雨石雹灾害。善知地动吉凶变异。善知日月运蚀殃灾。善知年岁国土丰俭。善知世间安隐破坏。彼婆罗门而有罪过。王言。大师。彼能雨婆罗门罪过云何。答言。大王。此能雨婆罗门。常多淫欲喜侵他妻。大王当知。黠慧之人不应侵他妻。何以故。大王当知。侵他妻者。现在未来多受苦恼。一切天人之所呵责。而说偈言。</p>
  <p class="l-js-5c">自妻不生足　　好淫他妇女</p>
  <p class="l-js-5c">是人无惭愧　　常被世呵责</p>
  <p class="l-js-5c">现在未来世　　受苦及打缚</p>
  <p class="l-js-5c">舍身生地狱　　受苦常无乐</p>
  <p>王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此颇罗堕婆罗门。聪明大智利根黠慧。知法知礼而有罪过。王言。大师。彼颇罗堕婆罗门罪过云何。答言。大王。此颇罗堕婆罗门。常多睡眠。大王当知。黠慧之人不应睡眠。何以故。大王当知。多睡眠人。退失诸行。失于世间出世间法。妨碍智慧离诸烦恼。而说偈言。</p>
  <p class="l-js-5c">若人多睡眠　　懈怠妨有得</p>
  <p class="l-js-5c">未得者不得　　已得者退失</p>
  <p class="l-js-5c">若欲得胜道　　除睡疑放逸</p>
  <p class="l-js-5c">精进策诸念　　离恶功德集</p>
  <p>王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如此众生今者谁是。答言。大王。此黑王子。聪明大智利根黠慧。有大威力而有罪过。王言。大师。彼黑王子罪过云何。答言。大王。此黑王子多诸嫉妒。大王当知。黠慧之人不应嫉妒何以故。大王当知。若有人得生富贵家。资财丰足。不肯布施怀嫉妒心。如是之人。于资生中不取坚固。彼人空手命终即去生饿鬼中。生彼处已。受诸种种饥饿苦恼。而说偈言。</p>
  <p class="l-js-5c">惜财不布施　　藏积恐人知</p>
  <p class="l-js-5c">舍身空手去　　饥鬼中受苦</p>
  <p class="l-js-5c">饥渴寒热等　　忧悲常煎煮</p>
  <p class="l-js-5c">智者不聚积　　为破悭贪故</p>
  <p>王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如此众生今者谁是。答言。大王。此胜仙王子。聪明大智利根黠慧。有大威力而不怯弱。好行布施有大威德。而有罪过。王言。大师。彼胜仙王子罪过云何。答言。大王。此胜仙王子多作杀生。大王当知。有黠慧者不应杀生。何以故。大王当知。杀生之罪得短命报。命终生于地狱畜生饿鬼之中。而说偈言。</p>
  <p class="l-js-5c">杀生无善报　　短命多诸疾</p>
  <p class="l-js-5c">来世生恶道　　具受种种苦</p>
  <p class="l-js-5c">欲离诸苦恼　　未来求胜乐</p>
  <p class="l-js-5c">应当护他身　　如爱自己命</p>
  <p>王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此无畏王子。聪明大智利根黠慧。而有罪过。王言。大师。彼无畏王子罪过云何。答言。大王。此无畏王子慈心太过。大王当知。黠慧之人不应慈心太过。何以故。大王当知。若王王子慈心太过者。彼王王子国内多有群贼乱民。不可遮护。多有仇难。而说偈言。</p>
  <p class="l-js-5c">若王及王子　　慈悲心太过</p>
  <p class="l-js-5c">长贼多欺诳　　民怖王命危</p>
  <p class="l-js-5c">王应思此过　　筹量行慈悲</p>
  <p class="l-js-5c">念世间受苦　　舍离太过心</p>
  <p>王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此天力王子。聪明大智利根黠慧。而有罪过。王言。大师。彼天力王子罪过云何。答言。大王。此天力王子饮酒太过。大王当知。黠慧之人不应饮酒太过。何以故。大王当知。饮酒太过。忘失诸事障修大道。失于世间出世间利。而说偈言。</p>
  <p class="l-js-5c">饮酒多放逸　　现世常愚痴</p>
  <p class="l-js-5c">忘失一切事　　常被智者呵</p>
  <p class="l-js-5c">来世常闇钝　　多失诸功德</p>
  <p class="l-js-5c">是故黠慧人　　离诸饮酒失</p>
  <p>王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此婆薮天王子。聪明大智利根黠慧。有大威力心不怯弱。常好布施有大威德。而有罪过。王言。大师。彼婆薮天王子罪过云何。答言。大王。此婆薮天王子。了达诸事而行事太迟。大王当知。有黠慧人不应行事太迟。何以故。大王当知。行事太迟者。不及时节。多失诸利。令斗诤事坚固难灭。是故大王。黠慧之人有所作事。不失时节不应太迟。而说偈言。</p>
  <p class="l-js-5c">行事太迟人　　多失所作业</p>
  <p class="l-js-5c">未得者不得　　已得者便失</p>
  <p class="l-js-5c">应舍迟行事　　慕速及时节</p>
  <p class="l-js-5c">过时不得利　　是故多所失</p>
  <p>王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此大仙王子。聪明大智利根黠慧。有大威力而有罪过。王言。大师。彼大仙王子罪过云何。答言。大王。此大仙王子。贪心太过。为颠倒覆心。常夺他财。大王当知。黠慧之人不应过贪。何以故。大王当知。过贪之人。不为一切众生亲附。舍此身命即生地狱。而说偈言。</p>
  <p class="l-js-5c">贪人多积聚　　得不生厌足</p>
  <p class="l-js-5c">无明颠倒心　　常念侵损他</p>
  <p class="l-js-5c">现在多怨憎　　舍身堕恶道</p>
  <p class="l-js-5c">是故有智者　　应当念知足</p>
  <p>王言。大师。世间颇更有诸众生聪明大智利根黠慧有罪过不。答言大王。有此众生亦有罪过。王言。大师。如是众生今者谁是。答言。大王。此大天王子。聪明大智利根黠慧。有大威力而有罪过。王言。大师。彼大天王子罪过云何。答言。大王。此大天王子。轻躁戏笑放逸太过。大王当知。黠慧之人不应轻躁放逸太过。何以故。大王当知。放逸太过者。能障奢摩他毗婆舍那法。此戏笑之罪是恶道因。而说偈言。</p>
  <p class="l-js-5c">戏笑垢染心　　心不住三昧</p>
  <p class="l-js-5c">为智者所呵　　行善不解脱</p>
  <p class="l-js-5c">欲得速利益　　应离诸放逸</p>
  <p class="l-js-5c">现世无安隐　　失名称功德</p>
  <p>王言。大师。世间颇更有诸众生。聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此憍萨罗国波斯匿王。聪明大智利根黠慧。而有罪过。王言。大师。彼波斯匿王罪过云何。答言。大王。此波斯匿王啖食太过。大王当知。黠慧之人不应啖食太过。何以故。大王当知。啖食太过者。体难回动懒惰懈怠。所食难消。远离现在未来二世善法利益。而说偈言。</p>
  <p class="l-js-5c">啖食太过人　　身重多懈怠</p>
  <p class="l-js-5c">现在未来世　　于身失大利</p>
  <p class="l-js-5c">睡眠自受苦　　亦恼于他人</p>
  <p class="l-js-5c">迷闷难寤寤　　应时筹量食</p>
  <p>王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此众生者即王身是。大王亦甚聪明大智利根黠慧。有大威力心不怯弱。好喜布施威德具足。亦有罪过。王言。大师。我之所有罪过云何。答言。大王。大王之罪太极暴恶。大王太严。大王太忽。大王太[革*卬]。大王太卒。大王当知。黠慧之人不应太恶。何以故。大王当知。若王王子性太恶者。彼为一切多人不用。多人不爱。多人不喜。乃至父母亦不喜见。何况余人大臣王子长者居士等。是故大王。黠慧之人不应太恶。大王当知。有黠慧人所欲作事。应当安详不应太卒。而说偈言。</p>
  <p class="l-js-5c">若王行恶行　　嗔心不见事</p>
  <p class="l-js-5c">动则怖众生　　乃至父母畏</p>
  <p class="l-js-5c">何况余非亲　　而当有念爱</p>
  <p class="l-js-5c">大王应当知　　智者舍嗔恚</p>
  <p>尔时严炽王。在坐对面。闻大萨遮尼干子毁呰自身。心生不忍嗔心恚心懊恼心无欢喜心。生毒害心即作是言。萨遮尼干子。汝今云何于大众中说我过恶毁呰于我。我从昔来。无人敢正看我面者。汝今毁我罪应合死。作是语已。以嗔恚心告诸臣言。汝当捉此说不爱语愚痴沙门断其命根。尔时萨遮尼干子惊怖毛竖。语严炽王言。大王。汝今莫速卒作如是恶事不饶益我。我有善言。愿王暂时施我无畏听我所说。王言。沙门。与汝无畏。所欲说者汝当速说。萨遮尼干子言。大王当知。我亦有罪。王言。沙门。何者汝罪。萨遮尼干子言。大王当知。我罪过者。由太实语不虚语称事语。以我如是大恶人前。可畏人前。急性人前。无慈悲人前。卒作事人前。如是恶行人前说如实语。大王当知。黠慧之人。不应一切时一切处常说实语。何以故。有不饶益故。大王当知。黠慧之人应当善观。可与语人。不可与语人。应当善知。可语时非语时。应当善知。可语处非语处。然后说语。何以故。大王当知。实语人者。世人不爱。世人不喜。智者不赞叹。世间痴人嗔。而说偈言。</p>
  <p class="l-js-5c">智者不知时　　卒随意说实</p>
  <p class="l-js-5c">彼人智者呵　　何况无智者</p>
  <p class="l-js-5c">智者一切处　　亦不皆实语</p>
  <p class="l-js-5c">是实憍尸迦　　实语入恶道</p>
  <p>尔时严炽王。闻萨遮尼干子说自身过。即便开解。心生欢喜。白萨遮尼干子言。大师。师无罪过。由我太卒。今闻师教。如闇得灯。如盲得眼。常当受持。我今忏悔。愿师于我莫舍实语。而说偈言。</p>
  <p class="l-js-5c">我实愚痴闇　　不识知识语</p>
  <p class="l-js-5c">是故生恶心　　出如是恶口</p>
  <p class="l-js-5c">我今圣人前　　忏悔如是罪</p>
  <p class="l-js-5c">愿愍诸众生　　令我罪除灭</p>
</body></html>