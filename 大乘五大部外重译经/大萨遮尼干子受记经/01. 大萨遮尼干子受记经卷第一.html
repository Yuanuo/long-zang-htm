<!DOCTYPE html>
<html>
<head>
  <meta charset="utf-8"/>
  <meta name="author" content="菩提留支/元魏"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>大萨遮尼干子受记经卷第一</title>
</head>
<body>
  <h1 class="head">大萨遮尼干子受记经卷第一</h1>
  <h2>序品第一</h2>
  <p>归命大智海毗卢遮那佛(外国一切经首有此二句故今存焉)</p>
  <p>如是我闻。一时婆伽婆在郁阇延城。王名严炽。住王园中。其园所有殊胜庄严不可称计。所谓娑罗树。多罗树。多摩罗树。迦尼迦罗树。尼拘律树。波罗叉树。郁昙钵华树。婆师迦华树。陀[少/兔]尼迦华树。阿提目多伽华树。瞻卜华树。阿输迦华树。波吒罗华树。如是无量百千众妙树林庄严。复有种种异相之水。所谓泉水海水。直流水。曲流水。多罗迦水。池水。从上注下水。从下涌上水。如是无量百千妙相众水庄严。复有种种众妙杂华。所谓优波罗华。钵头摩华。拘牟头华。分陀利华。他罗华。摩诃他罗华。卢遮华。摩诃卢遮华。如是无量百千妙华以为庄严。复有种种妙音声鸟。所谓鹅鸟。昆仑遮鸟。拘只罗鸟。钩那罗鸟。具多鸟。崛多鸟。鹦鹉鸟。鸲鹆鸟。耆婆耆婆鸟。迦陵频伽鸟。有如是等无量百千众妙声鸟。以为庄严。复有种种妙色众蜂。飞在虚空迭相连接。犹如罗网遍覆于上。以为庄严。复有种种众杂色草。柔软香洁。无量百千异种文色。庄严其地。如是众妙庄严园中。与大比丘众七十二百千万等诸大众俱。其名曰慧命舍利弗。大目揵连摩诃迦叶。阿[少/兔]楼陀。须菩提。摩诃迦栴延。摩诃劫宾那。离波多。难陀。那提迦叶。伽耶伽叶。富楼那弥多罗尼子。憍范波提。般他迦。周罗般他迦。陀[马*剽]摩罗子。佉陀林纯陀。摩诃拘絺罗。罗睺罗。慧命阿难等。七十二百千万亿诸大众中而为上首。一切皆修如实法界境界诸行。一切皆入法界实性。一切皆得无障无碍虚空境界殊胜妙行。一切皆得无所著行。一切皆离烦恼诸垢一切结使。一切皆入如来法性光明照处。一切皆证同一法性平等大慧。一切皆得现诸如来一切智门。一切皆得常不休息大菩提道。一切皆得转不退转大菩提道。一切皆得证不退转大菩提心。一切皆到第一彼岸般若智见。一切皆得究竟彼岸方便智慧。</p>
  <p>复有摩诃波阇波提比丘尼。耶输陀罗比丘尼等。八千比丘尼。于百千万亿比丘尼中而为上首。一切皆悉具足善集诸妙白法。一切善入一切智道。一切皆近一切智智。一切皆入无所有性。一切能观诸法无相。一切善信法际无际。一切皆得无障解脱。一切皆得随诸有缘。可化众生示佛色身。诸菩萨摩诃萨。七十二百千万亿诸大众俱。其名曰大速行菩萨。大速行住持菩萨。大奋迅菩萨。大奋迅王菩萨。大精进奋迅菩萨。大勇奋迅菩萨。现大勇势奋迅菩萨。大力奋迅菩萨。大众自在菩萨。大香像菩萨。大月菩萨。善月菩萨。月功德菩萨。宝月菩萨。月光普照菩萨。法无垢月菩萨。月普照菩萨。月名称菩萨。放月光明菩萨。满月菩萨。范声菩萨。范自在吼声菩萨。地吼声菩萨。法界吼声菩萨。惊怖一切魔宫吼声菩萨。出法鼓声菩萨。普识声菩萨。无分别离分别声菩萨。师子吼地勇声菩萨。闭塞一切声菩萨。普藏菩萨。功德藏菩萨。普照藏菩萨。宝藏菩萨。月藏菩萨。日藏菩萨。日光藏菩萨。波头摩藏菩萨。福德藏菩萨。智胜藏菩萨。大慧菩萨。胜慧菩萨。名称慧菩萨。快慧菩萨。上慧菩萨。增长慧菩萨。无边慧菩萨。广慧菩萨。佛慧菩萨。无尽慧菩萨。弥留山灯明菩萨。燃大灯明菩萨。法灯明菩萨。遍十方灯明菩萨。普照菩萨。普灭一切闇灯明菩萨。普照诸趣灯明菩萨。常放火光灯明菩萨。月光灯明菩萨。日光灯明菩萨。离恶道菩萨。降魔菩萨。大降魔菩萨。希生菩萨。难降菩萨。难量菩萨。难知智菩萨。竭恶道菩萨。大势至菩萨。观世自在菩萨。弥勒菩萨。文殊师利法王子菩萨等。七十二百千万众而为上首。如是诸菩萨摩诃萨等。一切皆得一生补处。一切皆得诸陀罗尼。一切皆得诸三昧海。一切皆得无边乐说无碍辩才。一切皆得无畏说法。一切皆到第一彼岸。功德丛林如意自在。一切皆得大神通道。奋迅自在到诸佛国。一切皆得无碍自在身心解脱。一切皆得无障无碍毕竟知见。一切皆得普现佛身游诸十方无佛国土。一切皆得如实正智。转大法轮无过无谬。一切皆得随顺十方。堪闻众生而为说法。一切皆得陀罗尼门说无非法。一切皆得无取无舍如实法界。一切皆得能说诸法空义无碍。一切皆能师子吼吼。一切皆能降伏外道。一切皆能摧魔怨敌。一切皆得菩萨神通诸胜妙行。一切皆得离诸怨憎。一切皆得地水火风平等大心。一切皆得入诸如来深密之处。一切皆得为诸众生住持佛事。一切皆得诸佛如来所共赞叹称誉随喜说其胜行。一切皆能具足住持无边际劫。一切皆能住持如来所说法轮。一切皆得放大法宝胜妙光明。一切皆得说不可尽胜行功德。一切皆得于诸世间具足自在。一切皆得具足成就过去诸愿。一切皆得诸佛如来信行境界。一切皆得过去所修善行具足。一切皆得具足清净佛无垢智。一切皆得常不休息勇猛精进供养一切诸佛如来。一切皆得勇猛发起毕定取于不退转地。一切皆得大悲现前。一切皆得自性清净深心解脱。一切皆得离诸疑悔戒取烦恼。一切皆得过去诸佛神力所加。</p>
  <p>复有无量诸优婆塞诸优婆夷。复有三千大千世界。具大威德具大威德。上下殊胜诸天天王。诸龙龙王。诸夜叉夜叉王。诸乾闼婆乾闼婆王。诸阿修罗阿修罗王。诸迦楼罗迦楼罗王。诸紧那罗紧那罗王。诸摩睺罗伽摩睺罗伽王。人及人王。彼时一切诸大众等。各有百千万亿眷属俱集会坐。</p>
  <p>尔时世尊。为诸无量百千万亿诸大众等。恭敬围绕。处在百千万福庄严功德胜藏师子座上。结加趺坐。如来妙色身光威德。其相殊特照曜显现。盖诸一切天龙八部。譬如须弥山王涌出大海。威光殊胜照曜显现盖诸小山。如来世尊大须弥王。处在百千万福庄严师子妙座。威光殊特照曜显现盖诸大众。亦复如是。譬如初月。光轮渐长至月满足。其光殊胜照曜显现。映夺一切星宿诸光。如来世尊。处在百千万福庄严师子妙座。威光殊特照曜显现。映诸一切天人大众。亦复如是。譬如虚空清净无垢。离诸一切云翳尘染。其中日轮放大光明。其光殊胜照曜显现。映夺一切诸虫萤火所有光明皆悉不现。如来日轮。处在百千万福庄严师子妙座。威光殊特照曜显现。映蔽一切释提桓因。诸梵天王四天王等光明不现。亦复如是。譬如闇夜在大山顶然大火轮。光明殊胜照曜显现一切皆见。如来山火。处在百千万福庄严师子妙座。光明殊特照曜显现有缘皆见。亦复如是。譬如师子诸兽之王在于深山。威力殊胜照曜显现。降伏一切诸虫兽等。如来师子诸法之王。处在百千万福庄严师子妙座。威光殊特照曜显现。降伏一切外道异见诸众生等。亦复如是。譬如离垢八楞摩尼如意宝珠置在高幢。放大光明随众生愿雨令满足。其光殊胜照曜显现遍照十方。如来摩尼。处在百千万福庄严师子妙座。大智慧明威光殊特照曜显现遍照十方满众生愿。亦复如是。譬如自在转轮圣王。威德殊胜照曜显现。悉能降伏遍四天下一切无有能敌对者。如来世尊转法轮王。处在百千万福庄严师子妙座。威光殊特照曜显现。降伏一切诸魔怨敌。亦复如是。譬如释提桓因以帝释宝摩尼璎珞系在颈上。处善法堂诸天众中。威德殊胜照曜显现。降伏一切诸天大众。如来帝释。处在百千万福庄严师子妙座。威光殊特照曜显现盖诸天人。亦复如是。</p>
  <h2>问疑品第二</h2>
  <p>尔时圣者文殊师利法王子菩萨。见诸无量大众云集。见佛世尊现大胜妙希有之相。作是思惟。今者世尊。为何事故。先现此相。我有疑事。今应当问。何以故。如来世尊。处在百千万福庄严师子妙座。威光殊特照曜显现。如是无量大众集会。难可值遇。作是念已。即从坐起。偏袒右肩右膝著地合掌向佛。即以偈颂赞叹如来。而说偈言。</p>
  <p class="l-js-5c">世尊十力雄　　天人诸世间</p>
  <p class="l-js-5c">三界无与等　　何有能过者</p>
  <p class="l-js-5c">譬如须弥王　　出大海小山</p>
  <p class="l-js-5c">深固不倾动　　诸天蒙安隐</p>
  <p class="l-js-5c">如来须弥王　　过圣生死海</p>
  <p class="l-js-5c">诸功德住持　　安住不可动</p>
  <p class="l-js-5c">功德须弥身　　显出诸世间</p>
  <p class="l-js-5c">一切依如来　　安隐住涅槃</p>
  <p class="l-js-5c">譬如空无障　　满月独明照</p>
  <p class="l-js-5c">一切星宿光　　隐没不能现</p>
  <p class="l-js-5c">如来十力净　　智慧月明朗</p>
  <p class="l-js-5c">神通弟子众　　亦如星宿光</p>
  <p class="l-js-5c">譬如日光轮　　照曜诸世间</p>
  <p class="l-js-5c">除灭一切闇　　诸小光不现</p>
  <p class="l-js-5c">如来智日轮　　照除世间闇</p>
  <p class="l-js-5c">诸梵王等光　　隐没不能现</p>
  <p class="l-js-5c">譬如夜然火　　置在高山顶</p>
  <p class="l-js-5c">以体明净故　　十方闇皆见</p>
  <p class="l-js-5c">如来大明火　　智慧山高显</p>
  <p class="l-js-5c">照烦恼闇界　　法性令开现</p>
  <p class="l-js-5c">譬如师子王　　雄猛盖诸兽</p>
  <p class="l-js-5c">不现威怒相　　一切兽降伏</p>
  <p class="l-js-5c">如来师子王　　无畏力具足</p>
  <p class="l-js-5c">慈心诸外道　　自然皆降伏</p>
  <p class="l-js-5c">譬如摩尼珠　　放光照世间</p>
  <p class="l-js-5c">随诸众生愿　　一切雨满足</p>
  <p class="l-js-5c">如来摩尼珠　　智慧幢照远</p>
  <p class="l-js-5c">能雨大法雨　　满足众生愿</p>
  <p class="l-js-5c">譬如转轮王　　具足七宝福</p>
  <p class="l-js-5c">游诸四天下　　怨对生亲友</p>
  <p class="l-js-5c">如来转轮王　　具足十力宝</p>
  <p class="l-js-5c">摄诸四魔众　　皆归如来道</p>
  <p class="l-js-5c">譬如帝释王　　三十三天主</p>
  <p class="l-js-5c">布正善法堂　　诸天欢喜受</p>
  <p class="l-js-5c">如来天帝释　　三界大法王</p>
  <p class="l-js-5c">慈心观诸趣　　坐涅槃法堂</p>
  <p class="l-js-5c">兴大慈悲云　　雨甘露法雨</p>
  <p class="l-js-5c">天人欢喜受　　修行无上道</p>
  <p>尔时圣者文殊师利法王子菩萨。说诸偈颂赞叹佛已。合掌白佛言。世尊。如来乃能为诸大众。说菩萨行方便境界奋迅法门。以闻此经诸有信乐无上大乘善根众生。皆发阿耨多罗三藐三菩提心。及信小乘狭劣众生。亦发无上菩提之心。已发无上大心众生。而能增长菩提之念。诸狭劣行小见众生。能发大行。退道众生。而能进取大菩提道。以取菩提胜道众生能入如来智慧庄严深密法中。尔时世尊告文殊师利法王子菩萨言。文殊师利。诸佛如来应正遍知。所有难信难知难觉难识难量难入深密之法。一切天人不知如来依何意说。文殊师利。如此甚深微妙之法。若有众生行恶行者。不知此法不识此法。诸破戒者。不知此法不识此法。乐小行者。不信此法。破坏心者。不信此法。为恶知识所摄持者。不入此法。诸善知识所不摄者。不入此法。不为诸佛住持众生。不闻此法。除诸如来加力持者。能闻此法。能信此法。无有是处。尔时世尊重宣此义。而说偈言。</p>
  <p class="l-js-5c">美妙声法子　　能问我此事</p>
  <p class="l-js-5c">汝今至心听　　我当为汝说</p>
  <p class="l-js-5c">众生无明覆　　唯有信小心</p>
  <p class="l-js-5c">闻此大乘法　　不信故不说</p>
  <p class="l-js-5c">若于无量世　　过去诸佛所</p>
  <p class="l-js-5c">修行诸善行　　善根具成熟</p>
  <p class="l-js-5c">如是诸众生　　常被如来加</p>
  <p class="l-js-5c">闻说生欢喜　　乃能谛信受</p>
  <p class="l-js-5c">若为恶知识　　毒蛇之所螫</p>
  <p class="l-js-5c">离于善知识　　不闻甘露法</p>
  <p class="l-js-5c">于诸胜法中　　起于放逸心</p>
  <p class="l-js-5c">堕大邪见坑　　闻说不生信</p>
  <p class="l-js-5c">众生心狭劣　　不堪受大法</p>
  <p class="l-js-5c">闻退生不信　　起于诽谤心</p>
  <p class="l-js-5c">长夜堕恶道　　永不闻佛法</p>
  <p>为彼起悲心　　故我不速说。</p>
  <p>尔时圣者文殊师利法王子菩萨白佛言。世尊。此会大众皆善清净。善行诸行。善能供养诸佛如来。善能将护诸善知识。善能修集清净信眼。善入大智信诸境界。善具清净深心直心。此会大众。一切善能观诸境界。能知此法能识此法。善哉世尊。唯愿为我及时会大众乐闻之心。善说此法。而说偈言。</p>
  <p class="l-js-5c">此会诸众生　　已于无量劫</p>
  <p class="l-js-5c">一切诸佛所　　种善根满足</p>
  <p class="l-js-5c">如是众生等　　能入佛境界</p>
  <p class="l-js-5c">为满法器故　　愿佛今速说</p>
  <p class="l-js-5c">一切皆瞻仰　　天人师面门</p>
  <p class="l-js-5c">恭敬合掌观　　渴仰目不舍</p>
  <p class="l-js-5c">愿世尊愍此　　渴仰众生心</p>
  <p class="l-js-5c">雨大妙法雨　　令生善法牙</p>
  <p class="l-js-5c">我今请如来　　无上大法王</p>
  <p class="l-js-5c">愿开甘露门　　转最胜法轮</p>
  <p class="l-js-5c">是诸众生等　　若闻佛所说</p>
  <p class="l-js-5c">能行无上道　　究竟涅槃法</p>
  <h2>一乘品第三之一</h2>
  <p>尔时圣者。文殊师利法王子菩萨。如是问已。佛告文殊师利。善哉善哉。法王子。善哉文殊师利。汝今善能。问于如来应正遍知菩萨所行甚深法门。何以故。文殊师利。汝见诸法实义。现前无有疑惑。究竟到于智波罗蜜第一彼岸。为欲利益无量众生。令入菩萨无上道故。问如是法。文殊师利。汝能复为未来众生然大明灯灭诸闇故。问如是法。善哉善哉。文殊师利。汝今谛听。我当为汝说菩萨行方便境界奋迅法门。文殊师利白佛言。善哉世尊。愿乐欲闻。时诸一切菩萨大众。一心同声俱白佛言。善哉世尊。愿乐欲闻。</p>
  <p>尔时世尊。欲说此法告诸大众。诸善男子。若有善男子善女人等。毕竟成就十二法者。乃能发于阿耨多罗三藐三菩提心。何等十二。一者自性信大乘法。为离小乘狭劣心故。发菩提心。二者自性成就大悲。为欲具足诸白法故。发菩提心。三者直心本行坚固。为厌生死向彼岸故。发菩提心。四者善集一切功德。为欲修满诸愿行故。发菩提心。五者能善供养诸佛。为欲善起诸白法故。发菩提心。六者身口意业清净。为离一切诸恶行故。发菩提心。七者远离诸恶知识。为欲亲近善知识故。发菩提心。八者闻法如说修行。为不虚妄诳众生故。发菩提心。九者为欲利益一切畜诸资生不贪不悭故。发菩提心。十者以得诸佛加护。为离一切诸魔加故。发菩提心。十一者。于诸众生常起大悲。能舍内外一切诸物。为离悭嫉故。发菩提心。十二者。具法行力为能成就诸功德故。发菩提心。善男子。是名十二妙法。若善男子善女人。成就此十二法者。乃能发于阿耨多罗三藐三菩提心。善男子。复有十二种胜法。菩萨成就。名发阿耨多罗三藐三菩提心。何等十二。一者安隐心。为与一切众生乐故。发菩提心。二者愍念心。他恶来加能忍将护不生异相故。发菩提心。三者大悲心。为荷众生大重担故。发菩提心。四者大慈心。为拔一切恶道苦故。发菩提心。五者清净心。能于余乘不生愿乐故。发菩提心。六者无染心。为离一切烦恼浊故。发菩提心。七者光明心。为求无上自性清净光明照故。发菩提心。八者幻心。能知诸法究竟无物故。发菩提心。九者无物心。能知一切无所有故。发菩提心。十者坚固心。于诸法中不可动故。发菩提心。十一者不退心。能证诸法究竟尽故。发菩提心。十二者度诸众生不生厌心。如说修行故。发菩提心。尔时世尊。重说偈言。</p>
  <p class="l-js-5c">诸善男子等　　若有诸众生</p>
  <p class="l-js-5c">欲修诸白法　　成就无垢法</p>
  <p class="l-js-5c">能于怨亲中　　悲润心平等</p>
  <p class="l-js-5c">如是诸菩萨　　名发菩提心</p>
  <p class="l-js-5c">若有众生等　　已于无量劫</p>
  <p class="l-js-5c">将护恶知识　　供养善知识</p>
  <p class="l-js-5c">护持菩提门　　起诸大愿行</p>
  <p class="l-js-5c">如是诸菩萨　　名发菩提心</p>
  <p class="l-js-5c">若有诸众生　　忆念过去世</p>
  <p class="l-js-5c">无量亿劫事　　坚固如山王</p>
  <p class="l-js-5c">精进心无惓　　常行不休息</p>
  <p class="l-js-5c">如是诸菩萨　　名发菩提心</p>
  <p class="l-js-5c">若有众生等　　舍离诸恶法</p>
  <p class="l-js-5c">具足悲愍心　　安隐心成就</p>
  <p class="l-js-5c">念示诸众生　　一切善业道</p>
  <p class="l-js-5c">如是诸菩萨　　名发菩提心</p>
  <p class="l-js-5c">若有众生等　　见诸胜智者</p>
  <p class="l-js-5c">念于大菩提　　无上胜功德</p>
  <p class="l-js-5c">欲于余乘中　　心净无点秽</p>
  <p class="l-js-5c">如是诸菩萨　　名发菩提心</p>
  <p class="l-js-5c">菩萨得净心　　离虚妄分别</p>
  <p class="l-js-5c">观世间涅槃　　平等无差别</p>
  <p class="l-js-5c">虽行化众生　　如见镜中像</p>
  <p class="l-js-5c">如是发心者　　是实菩提心</p>
  <p class="l-js-5c">已离烦恼过　　一切诸尘劳</p>
  <p class="l-js-5c">清净知虚空　　不为垢所染</p>
  <p class="l-js-5c">诸相永寂灭　　出离言语道</p>
  <p class="l-js-5c">是名满足修　　清净菩提心</p>
  <p class="l-js-5c">如是诸菩萨　　不久坐道场</p>
  <p class="l-js-5c">得大陀罗尼　　无上胜辩才</p>
  <p class="l-js-5c">具足三十二　　八十相好身</p>
  <p class="l-js-5c">能住一切佛　　本性功德中</p>
  <p>复次文殊师利。菩萨摩诃萨。能住如是胜功德中。有十二种布施妙行。能大利益疾到菩提。菩萨应行檀波罗蜜。何等十二。一者布施。能速增长无上菩提功德利故。菩萨应行檀波罗蜜。二者布施。生处富足手中常出无尽宝故。菩萨应行檀波罗蜜。三者布施。随愿得生释梵天王诸大家故。菩萨应行檀波罗蜜。四者布施。能离一切悭贪心过。弃舍诸有不生愿乐故。菩萨应行檀波罗蜜。五者布施。能舍世间贪染缚故。菩萨应行檀波罗蜜。六者布施。出饿鬼门离诸恶趣故。菩萨应行檀波罗蜜。七者布施。离诸世间多人共物。能得菩提不共物故。菩萨应行檀波罗蜜。八者布施。能称众生欢喜心故。菩萨应行檀波罗蜜。九者布施。能舍内外行佛行故。菩萨应行檀波罗蜜。十者布施。于诸一切所爱事中。能离缚著垢害心故。菩萨应行檀波罗蜜十一者布施。行能满足无上檀波罗蜜故。菩萨应行檀波罗蜜。十二者布施。行能随如来教所愿成就故。菩萨应行檀波罗蜜。善男子。是名菩萨摩诃萨十二种修行檀波罗蜜得大利益。回向阿耨多罗三藐三菩提。尔时世尊。即以偈颂赞叹檀波罗蜜。重说偈言。</p>
  <p class="l-js-5c">欲求无上道　　修行诸功德</p>
  <p class="l-js-5c">破于悭贪心　　布施最第一</p>
  <p class="l-js-5c">佛子行舍心　　见来乞求者</p>
  <p class="l-js-5c">能生欢喜心　　一切无吝惜</p>
  <p class="l-js-5c">国城及妻子　　乃至天王位</p>
  <p class="l-js-5c">身肉及手足　　头目诸髓脑</p>
  <p class="l-js-5c">清净无垢眼　　施已心欢喜</p>
  <p class="l-js-5c">如是行舍心　　名檀波罗蜜</p>
  <p class="l-js-5c">一切诸如来　　满足诸功德</p>
  <p class="l-js-5c">具胜涅槃道　　皆由布施故</p>
  <p class="l-js-5c">是故诸佛子　　欲求无上道</p>
  <p class="l-js-5c">常当修舍心　　行檀波罗蜜</p>
  <p class="l-js-5c">施能得菩提　　不住于世间</p>
  <p class="l-js-5c">是故诸菩萨　　常当行舍心</p>
  <p class="l-js-5c">施能断贫穷　　富足七净财</p>
  <p class="l-js-5c">悭嫉妒心尽　　清净佛菩提</p>
  <p class="l-js-5c">布施能满足　　成就十自在</p>
  <p class="l-js-5c">是故诸如来　　赞叹行施福</p>
  <p class="l-js-5c">菩萨见是利　　为成波罗蜜</p>
  <p class="l-js-5c">是故修舍心　　常施一切物</p>
  <p>善男子。菩萨复有十二种持戒得大利益。菩萨应行尸波罗蜜。何等十二。一者持戒。能摄一切诸善根故。菩萨应行尸波罗蜜。二者持戒。入菩萨道故。菩萨应行尸波罗蜜。三者持戒。解脱一切烦恼缚故。菩萨应行尸波罗蜜。四者持戒。能过一切诸恶道故。菩萨应行尸波罗蜜。五者持戒。能拔恶道苦众生故。菩萨应行尸波罗蜜。六者持戒。身口意业不为诸佛如来诃故。菩萨应行尸波罗蜜。七者持戒。诸佛如来常赞叹故。菩萨应行尸波罗蜜。八者持戒。能入诸有不放逸故。菩萨应行尸波罗蜜。九者持戒。即施众生无怖畏故。菩萨应行尸波罗蜜。十者持戒。成就身口意业善故。菩萨应行尸波罗蜜。十一者持戒。能得于诸法中随顺自在故。菩萨应行尸波罗蜜。十二者持戒。成就第一彼岸功德波罗蜜业故。菩萨应行尸波罗蜜。善男子。是名菩萨摩诃萨十二种修行尸波罗蜜。得大利益。回向阿耨多罗三藐三菩提。尔时世尊。即以偈颂赞叹尸波罗蜜。重说偈言。</p>
  <p class="l-js-5c">欲离诸生死　　安隐到涅槃</p>
  <p class="l-js-5c">一切如来说　　持戒最第一</p>
  <p class="l-js-5c">戒如清凉池　　能生诸善花</p>
  <p class="l-js-5c">亦如猛炽火　　能烧诸恶草</p>
  <p class="l-js-5c">戒善持行者　　如鸟飞虚空</p>
  <p class="l-js-5c">不惧堕生死　　诸趣恶道中</p>
  <p class="l-js-5c">恶道大毒龙　　无明诸罗刹</p>
  <p class="l-js-5c">见持净戒者　　恭敬舍害心</p>
  <p class="l-js-5c">一切诸如来　　安隐住涅槃</p>
  <p class="l-js-5c">断诸恶趣道　　皆由持戒故</p>
  <p class="l-js-5c">是故诸佛子　　欲求无上道</p>
  <p class="l-js-5c">坚固诸善本　　持戒波罗蜜</p>
  <p class="l-js-5c">菩萨应思惟　　善住戒品中</p>
  <p class="l-js-5c">解脱烦恼缚　　闭诸恶趣门</p>
  <p class="l-js-5c">若欲持净戒　　应当如牦牛</p>
  <p class="l-js-5c">为护一毛故　　守死不惜命</p>
  <p class="l-js-5c">如是护诸业　　是名持戒人</p>
  <p class="l-js-5c">如来常赞叹　　所求皆成就</p>
  <p class="l-js-5c">能持净戒者　　有如是功德</p>
  <p class="l-js-5c">是故诸菩萨　　常当持净戒</p>
  <p class="l-js-5c">身口意业净　　诸恶皆不行</p>
  <p class="l-js-5c">是能到菩提　　一切智现前</p>
  <p class="l-js-5c">持戒不放逸　　诸善皆坚固</p>
  <p class="l-js-5c">法中得自在　　能净诸佛戒</p>
  <p class="l-js-5c">菩萨持净戒　　视物无怨亲</p>
  <p class="l-js-5c">等心诸群生　　见者无怖心</p>
  <p class="l-js-5c">我住于彼处　　常修不放逸</p>
  <p class="l-js-5c">是故今得离　　一切诸恶趣</p>
  <p class="l-js-5c">到第一彼岸　　如实功德地</p>
  <p class="l-js-5c">是故诸菩萨　　常当持净戒</p>
  <p class="l-js-5c">菩萨若欲求　　菩提佛功德</p>
  <p class="l-js-5c">持戒如牦牛　　常念不放逸</p>
  <p class="l-js-5c">如是诸菩萨　　是名为智者</p>
  <p class="l-js-5c">能速到彼岸　　住佛果菩提</p>
  <p>善男子。菩萨如是修行诸法已。复有十三种观修行羼提波罗蜜得大利益。菩萨应行忍波罗蜜。何等十三。一者忍行。堪忍诸恼能证一切诸法空故。菩萨应行忍波罗蜜。二者忍行。不见有我为他害故。菩萨应行忍波罗蜜。三者忍行。不见众生有怨亲故。菩萨应行忍波罗蜜。四者忍行。不见自他身可损故。菩萨应行忍波罗蜜。五者忍行。闻毁赞叹心常不动故。菩萨应行忍波罗蜜。六者忍行。能断烦恼诸结使故。菩萨应行忍波罗蜜。七者忍行。能断嗔恨诸结使故。菩萨应行忍波罗蜜。八者忍行。能成三十二相八十种好故。菩萨应行忍波罗蜜。九者忍行。能离恶道生梵天故。菩萨应行忍波罗蜜。十者忍行。能过一切损害境界故。菩萨应行忍波罗蜜。十一者忍行。能得尽智无生智故。菩萨应行忍波罗蜜。十二者忍行。能降一切恶魔诸境界故。菩萨应行忍波罗蜜。十三者忍行。能见如来无量功德庄严身故。菩萨应行忍波罗蜜。善男子。是名菩萨十三种观修羼提波罗蜜得大利益。回向阿耨多罗三藐三菩提。尔时世尊。即以偈颂赞叹忍辱波罗蜜。重说偈言。</p>
  <p class="l-js-5c">若欲为众生　　作诸归依处</p>
  <p class="l-js-5c">令生无畏心　　忍辱最第一</p>
  <p class="l-js-5c">能行忍辱者　　见者皆欢喜</p>
  <p class="l-js-5c">怨家舍毒心　　皆生亲友想</p>
  <p class="l-js-5c">一切诸如来　　成就平等心</p>
  <p class="l-js-5c">众生所归依　　皆由行忍故</p>
  <p class="l-js-5c">是故诸佛子　　欲求无上道</p>
  <p class="l-js-5c">为物作依止　　当坚固忍辱</p>
  <p class="l-js-5c">菩萨若欲住　　一切佛菩提</p>
  <p class="l-js-5c">当观诸法空　　众生不可得</p>
  <p class="l-js-5c">如是行忍行　　能具佛功德</p>
  <p class="l-js-5c">是故诸菩萨　　常应修忍辱</p>
  <p class="l-js-5c">菩萨若修忍　　当远离二边</p>
  <p class="l-js-5c">不见自他身　　能有损益者</p>
  <p class="l-js-5c">如来大慈悲　　赞叹如是观</p>
  <p class="l-js-5c">是故诸菩萨　　常应修忍辱</p>
  <p class="l-js-5c">若欲得尽智　　灭诸使烦恼</p>
  <p class="l-js-5c">不怯弱修忍　　常无分别心</p>
  <p class="l-js-5c">如是观诸法　　成忍波罗蜜</p>
  <p class="l-js-5c">是故诸菩萨　　常应修忍辱</p>
  <p class="l-js-5c">菩萨欲庄严　　如来相好身</p>
  <p class="l-js-5c">复生梵世界　　出离诸魔道</p>
  <p class="l-js-5c">乐行忍辱行　　一切皆成就</p>
  <p class="l-js-5c">是故诸菩萨　　应坚固忍辱</p>
  <p class="l-js-5c">忍辱力最上　　诸行无过者</p>
  <p class="l-js-5c">一切诸功德　　住在忍行中</p>
  <p class="l-js-5c">四魔力难敌　　忍力能除灭</p>
  <p class="l-js-5c">是故诸菩萨　　常应修忍辱</p>
</body></html>