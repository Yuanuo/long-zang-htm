<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>佛说龙施菩萨本起经</title>
</head>
<body>
  <h1 class="head">佛说龙施菩萨本起经</h1>
  <p>闻如是。一时佛游维耶离奈女树园。与大比丘众千二百五十。五千菩萨。及无央数天人。时佛说经众会皆定。龙施菩萨立于佛前作师子吼。嗟叹大乘说前世行。积功累德不惜身命。不计吾我无所希求。白佛言。过去世时有一般遮旬在丛树下。精进行道心无所著。常愍十方人及蠕动之类。行四等心慈悲喜护。常食果蓏而饮泉水。不慕世荣无所贪惜。得五神通以自娱乐。何等为五。眼能彻视。耳能彻听。身能飞行。了众人根。自知本末。在其山中。诵习经义昼夜不懈。时有毒蛇。见般遮旬昼夜诵经心大欢悦。前诣般遮旬所稽首作礼。取草用扫含水洒地。供事道人不敢懈慢。常在左侧听经不离。般遮旬所说经。毒蛇辄悉讽诵。如是数月之中转向冬寒。树木华果遂复欲尽。般遮旬心念言。冬寒以至华果以尽无所依怙。我今当还止于人间。便取衣钵即欲发去。毒蛇时见悲泣泪出。白道人言。欲何至乎。道人答曰。寒冷且至亦无屋舍。华果复尽无以自活。故相舍去欲入郡国。毒蛇闻之益甚悲哀。白道人言。道人在此如依太山。昼夜乐法其心不倾。今舍我去无所恃怙。愿见愍伤我身可怜。道人答曰。吾有四大常当衣食以自住立。今此山中亦无供具。虽有慈心不能自在。毒蛇白曰。今此山中树木参天泉水流行。百鸟嘤嘤甚可娱乐何为舍焉。唯愿道人勿见弃捐。今虽当去。欲从其后奉侍道人。不敢住留。在此愁思但有死忧。道人答曰。卿为毒蛇众人所憎。见者欲害无有爱乐。或于道中虎狼毒虫。蜚鸟走兽共害汝身。今实悢悢无有已。已虽有是心不得自在。愿卿住此思道念德。精进自守忍诸困厄。若前强健后年复会。道人悲泣收泪而去。毒蛇涕零不能自止。贪见道人无有极已。便即上树遥望道人。观视若行察其所避。道人不现转复上行。适复不现上尽树头。遥望道人遂远不现。毒蛇益悲自责悔言。身罪所致失善道人。前世愚痴多犯众恶。淫劮嗔恚闇冥放逸。懈怠无知不奉精进。迷乱不止其心不一。不值佛世远离正法。失大智慧违远至明。从苦入苦离波罗蜜。堕于五道虫蛾蚤虱。今受蛇身为人所憎。皆是身过不由他人。天上世间豪贵无常。何况我此含毒之身。展转生死譬如车轮。尔时毒蛇自说瑕恶。身意静然但还自责。今此危身不足贪惜。不顾躯命此无所著。便从树上自投于下。未及至地。堕树岐间身绝两分。便即命过生兜术天。得见光明即自思惟。便识宿命。我在世时身为毒蛇。奉侍道人行正远邪。精进不懈伏恶心魔。视其身命譬如土沙。知命非常自投树下。于彼寿终来生此上。便于天上从诸玉女及与天子各持香华散毒蛇上。便自说言。今此蛇身虽为毒恶。于我大厚终不为薄。精进行法心无所著。绝其寿命得上为天。今故来下欲报其恩。便复行诣般遮旬所。稽首作礼供养华香。嗟叹功德皆共称誉。今此道人无有等侣。行大慈悲无有亲疏。教授一切令离三涂。本为毒蛇视如赤子。忧念一切此功德大。欲报其恩何时能达。适说是已便还去上兜术天。</p>
  <p class="l-js-5c">皆从诸天人　　行诣弥勒前</p>
  <p class="l-js-5c">俱稽首作礼　　其心悉等平</p>
  <p class="l-js-5c">见弥勒欢喜　　礼毕住一面</p>
  <p class="l-js-5c">弥勒为说法　　皆得无从生</p>
  <p class="l-js-5c">天上寿终后　　来生于世间</p>
  <p class="l-js-5c">长者须福家　　作女意甚明</p>
  <p class="l-js-5c">端名曰龙施　　除去诸欲情</p>
  <p class="l-js-5c">时佛来诣舍　　眉间放光明</p>
  <p class="l-js-5c">时女在浴室　　志意用愕惊</p>
  <p class="l-js-5c">便即上楼观　　见佛功德正</p>
  <p class="l-js-5c">诸根悉寂定　　三十二相明</p>
  <p class="l-js-5c">女心即欢喜　　今逮得安宁</p>
  <p class="l-js-5c">当供养佛法　　便发菩提心</p>
  <p class="l-js-5c">时魔闻知之　　心中为愁思</p>
  <p class="l-js-5c">此女发道意　　尽我境界人</p>
  <p class="l-js-5c">已下变为父　　具说艰恼事</p>
  <p class="l-js-5c">佛今现在世　　功德甚尊特</p>
  <p class="l-js-5c">菩萨多勤苦　　罗汉疾易得</p>
  <p class="l-js-5c">时女即对曰　　父言无义理</p>
  <p class="l-js-5c">佛智譬虚空　　罗汉如芥子</p>
  <p class="l-js-5c">犹是以观之　　小道无高士</p>
  <p class="l-js-5c">佛德如巨海　　度人无极已</p>
  <p class="l-js-5c">时魔谓女言　　汝今何愚痴</p>
  <p class="l-js-5c">菩萨甚勤苦　　得道无有期</p>
  <p class="l-js-5c">假使欲得佛　　当不惜躯命</p>
  <p class="l-js-5c">从楼自投地　　乃知女妙英</p>
  <p class="l-js-5c">精进无所著　　可得无上正</p>
  <p class="l-js-5c">时女住栏边　　向佛叉手言</p>
  <p class="l-js-5c">我用一切故　　愿佛知我诚</p>
  <p class="l-js-5c">便自投楼下　　逮得无从生</p>
  <p class="l-js-5c">变为男子形　　阿难乃怖惊</p>
  <p class="l-js-5c">叉手正衣服　　白佛天中天</p>
  <p class="l-js-5c">今我意甚怪　　此为何等焉</p>
  <p class="l-js-5c">一切皆愚痴　　愿佛现大明</p>
  <p class="l-js-5c">时佛告阿难　　汝见此女不</p>
  <p class="l-js-5c">自投于虚空　　转作男子身</p>
  <p class="l-js-5c">不独今弃躯　　前世亦复尔</p>
  <p class="l-js-5c">已更事万佛　　精进无懈止</p>
  <p class="l-js-5c">却后当来世　　供养如恒沙</p>
  <p class="l-js-5c">便当得作佛　　号名曰龙上</p>
  <p class="l-js-5c">在第一大会　　度脱诸天人</p>
  <p class="l-js-5c">其数难屡陈　　譬之如浮云</p>
  <p class="l-js-5c">尔时佛治世　　快乐无有极</p>
  <p class="l-js-5c">饮食皆自然　　譬如忉利天</p>
  <p class="l-js-5c">于是龙施身　　住立在佛前</p>
  <p class="l-js-5c">报其父母言　　听我作沙门</p>
  <p class="l-js-5c">父母即听之　　侍从五百人</p>
  <p class="l-js-5c">及八百天神　　皆发无上心</p>
  <p class="l-js-5c">尔时魔愁毒　　悔恨无所陈</p>
  <p class="l-js-5c">龙施白佛言　　愿愍一切人</p>
  <p class="l-js-5c">为断十二海　　除去诸苦辛</p>
  <p class="l-js-5c">用众愚痴故　　多说大珍宝</p>
  <p class="l-js-5c">时佛便讲法　　五百侍从人</p>
  <p class="l-js-5c">皆得无从生　　及八百诸天</p>
  <p class="l-js-5c">得不起法忍　　彼时龙施身</p>
  <p class="l-js-5c">便住于佛前　　自说过世行</p>
  <p class="l-js-5c">求道甚苦勤　　不用己身故</p>
  <p class="l-js-5c">但为一切人　　如来之功德</p>
  <p class="l-js-5c">不可具说陈　　尔时般遮旬</p>
  <p class="l-js-5c">今则是世尊　　其毒蛇之躯</p>
  <p class="l-js-5c">今是龙施身　　时五百玉女</p>
  <p class="l-js-5c">今是五百人　　八百诸天子</p>
  <p class="l-js-5c">共志无等伦　　菩萨所示现</p>
  <p class="l-js-5c">犹为有所因　　欲叹其功德</p>
  <p class="l-js-5c">终无能尽焉　　彼龙施菩萨</p>
  <p class="l-js-5c">作师子吼时　　无数诸天人</p>
  <p class="l-js-5c">皆发无上真　　一切皆欢喜</p>
  <p>作礼于佛前</p>
</body></html>