<!DOCTYPE html>
<html>
<head>
  <meta charset="utf-8"/>
  <meta name="author" content="玄奘/唐"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>说无垢称经卷第四</title>
</head>
<body>
  <h1 class="head">说无垢称经卷第四</h1>
  <h2>观有情品第七</h2>
  <p>时妙吉祥。问无垢称。云何菩萨观诸有情。无垢称言。譬如幻师观所幻事。如是菩萨。应正观察一切有情。又妙吉祥。如有智人。观水中月。观镜中像。观阳焰水。观呼声响。观虚空中云城台阁。观水聚沫所有前际。观水浮泡或起或灭。观芭蕉心所有坚实。观第五大。观第六蕴。观第七根。观十三处。观十九界。观无色界众色影像。观燋败种所出牙茎。观龟毛等所作衣服。观夭没者受欲戏乐。观预流果所起分别萨迦耶见。观一来果受第三有。观不还果入母胎藏。观阿罗汉贪嗔痴毒。观得忍菩萨悭吝犯戒恚害等心。观诸如来习气相续。观生盲者睹见众色。观住灭定有出入息。观虚空中所有鸟迹。观半择迦根有势用。观石女儿所有作业。观佛所化起诸结缚。观诸毕竟不生烦恼。观梦悟已梦中所见。观不生火有所焚烧。观阿罗汉后有相续。如是菩萨。应正观察一切有情。所以者何。诸法本空真实无我无有情故。</p>
  <p>妙吉祥言。若诸菩萨。如是观察一切有情。云何于彼修于大慈。无垢称言。菩萨如是观有情已。自念我当为诸有情说如斯法令其解了。是名真实修于大慈。与诸有情究竟安乐。如是菩萨修寂灭慈无诸取故。修无热慈离烦恼故。修如实慈三世等故。修不违慈无等起故。修无二慈离内外故。修无坏慈毕竟住故。修坚固慈增上意乐如金刚故。修清净慈本性净故。修平等慈等虚空故。修阿罗汉慈永害结贼故。修独觉慈不待师资故。修菩萨慈成熟有情无休息故。修如来慈随觉诸法真如性故。修佛之慈觉悟睡梦诸有情故。修自然慈任运等觉诸法性故。修菩提慈等一味故。修无偏慈爱憎断故。修大悲慈。显大乘故。修无诤慈观无我故。修无厌慈观性空故。修法施慈离师卷故。修净戒慈成熟犯戒诸有情故。修堪忍慈随护自他令无损故。修精进慈荷负有情利乐事故。修静虑慈无爱味故。修般若慈于一切时现知法故。修方便慈于一切门普示现故。修妙愿慈无量大愿所引发故。修大力慈能办一切广大事故。修若那慈了知一切法性相故。修神通慈不坏一切法性相故。修摄事慈方便摄益诸有情故。修无著慈无碍染故。修无诈慈意乐净故。修无谄慈加行净故。修无诳慈不虚假故。修深心慈离瑕秽故。修安乐慈建立诸佛安乐事故。唯妙吉祥。是名菩萨修于大慈。妙吉祥言。云何菩萨修于大悲。无垢称言。所有造作增长善根。悉皆弃舍施诸有情一切无吝是名菩萨修于大悲。妙吉祥言。云何菩萨修于大喜。无垢称言。于诸有情作饶益事欢喜无悔。是名菩萨修于大喜。妙吉祥言。云何菩萨修于大舍。无垢称言。平等饶益不望果报。是名菩萨修于大舍。</p>
  <p>妙吉祥言。若诸菩萨怖畏生死当何所依。无垢称言。若诸菩萨怖畏生死。常正依住诸佛大我。又问。菩萨欲住大我。当云何住。曰欲住大我。当于一切有情平等解脱中住。又问。欲令一切有情解脱。当何所除。曰欲令一切有情解脱。除其烦恼。又问。欲除一切有情烦恼。当何所修。曰欲除一切有情烦恼。当修如理观察作意。又问。欲修如理观察作意。当云何修。曰欲修如理观察作意。当修诸法不生不灭。又问。何法不生何法不灭。曰不善不生善法不灭。又问。善不善法孰为本。曰以身为本。又问。身孰为本。曰欲贪为本。又问。欲贪孰为本。曰虚妄分别为本。又问。虚妄分别孰为本。曰倒想为本。又问。倒想孰为本。曰无住为本。妙吉祥言。如是无住孰为其本。无垢称言。斯问非理。所以者何。夫无住者。即无其本亦无所住。由无其本无所住故。即能建立一切诸法。时无垢称。室中有一本住天女。见诸大人闻所说法得未曾有踊跃欢喜便现其身。即以天花散诸菩萨大声闻众。时彼天花。至菩萨身即便堕落。至大声闻便著不堕。时声闻众各欲去华。尽其神力皆不能去。尔时天女。即问尊者舍利子言。何故去华。舍利子言。华不如法。我故去之。天女言止。勿谓此华为不如法。所以者何。是华如法。惟尊者等自不如法。所以者何。华无分别无异分别。惟尊者等。自有分别有异分别。于善说法毗奈耶中。诸出家者。若有分别。有异分别。则不如法。若无分别无异分别。是则如法。惟舍利子。观诸菩萨华不著者。皆由永断一切分别及异分别。观诸声闻华著身者。皆由未断一切分别及异分别。惟舍利子。如人有畏时非人得其便。若无所畏一切非人不得其便。若畏生死业烦恼者。即为色声香味触等而得其便。不畏生死业烦恼者。世间色声香味触等不得其便。又舍利子。若烦恼习未永断者华著其身。若烦恼习已永断者华不著也。舍利子言。天止此室经今几何。天女答言。我止此室。如舍利子所住解脱。舍利子言。天止此室如是久耶。天女复言。所住解脱亦何如久。时舍利子默然不答。天曰。尊者是大声闻具大慧辩。得此小问默不见答。舍利子言。夫解脱者离诸名言。吾今于此竟知何说。天曰。所说文字皆解脱相。所以者何。如此解脱非内非外。非离二种中间可得。文字亦尔。非内非外非离二种中间可得。是故无离文字说于解脱。所以者何。以其解脱与一切法其性平等。舍利子言。岂不以离贪嗔痴等为解脱耶。天曰佛为诸增上慢者。说离一切贪嗔痴等以为解脱。若为远离增上慢者。即说一切贪嗔痴等本性解脱。舍利子言。善哉天女。汝何得证慧辩若斯。天曰。我今无得无证慧辩如是。若言我今有得有证。即于善说法毗奈耶为增上慢。舍利子言。汝于三乘为何发趣。天女答言。我于三乘并皆发趣。舍利子言。汝何密意作如是说。天曰。我常宣说大乘令他闻故。我为声闻。自然现觉真法性故我为独觉。常不舍离大慈悲故。我为大乘。又舍利子。我为化度求声闻乘诸有情故。我为声闻。我为化度求独觉乘诸有情故。我为独觉。我为化度求无上乘诸有情故。我为大乘。又舍利子。譬如有人入瞻博迦林一切惟嗅瞻博迦香终无乐嗅草麻香等。如是若有止此室者。惟乐大乘功德之香。终不乐于声闻独觉功德香等。由此室中一切佛法功德妙香常所薰故。又舍利子。诸有释梵四大天王那伽药叉及阿素洛。广说乃至人非人等。入此室者。皆为瞻仰如是大士及为亲近礼敬供养听闻大法。一切皆发大菩提心。皆持一切佛法功德妙香而出。又舍利子。吾止此室十有二年。曾不闻说声闻独觉相应言论。惟闻大乘诸菩萨行大慈大悲不可思议诸佛妙法相应言论。又舍利子。此室常现八未曾有殊胜之法。何等为八。谓舍利子。此室常有金色光明。周遍照曜昼夜无异不假日月所照为明。是为一未曾有殊胜之法。又舍利子。此室常有一切世间人非人等。入此室已不为一切烦恼所害。是为二未曾有殊胜之法。又舍利子。此室常有一切释梵四天王等。及余世界诸大菩萨集会不空。是为三未曾有殊胜之法。又舍利子。此室常闻菩萨六种波罗蜜多不退法轮相应言论。是为四未曾有殊胜之法。又舍利子。此室常作天人伎乐。于诸乐中演出无量百千法音。是为五未曾有殊胜之法。又舍利子。此室常有四大宝藏。众珍盈溢恒无有尽。给施一切贫穷鳏寡孤独无依乞求之者。皆令称遂终不穷尽。是为六未曾有殊胜之法。又舍利子。此室常有释迦牟尼如来。无量寿如来。难胜如来。不动如来。宝胜如来。宝焰如来。宝月如来。宝严如来。宝音声如来。师子吼如来。一切义成如来。如是等十方无量如来。若此大士发心祈请。应时即来广为宣说一切如来秘要法门。说已还去。是为七未曾有殊胜之法。又舍利子。此室常现一切佛土功德庄严诸天宫殿众妙绮饰。是为八未曾有殊胜之法。唯舍利子。此室常现八未曾有殊胜之法。谁有见斯不思议事。而复发心乐求声闻独觉法乎。</p>
  <p>时舍利子问天女言。汝今何不转此女身。天女答言。我居此室十有二年。求女人性了不可得。当何所转。惟舍利子。譬如幻师化作幻女。若有问言。汝今何不转此女身。为正问不。舍利子言。不也天女。幻既非实当何所转。天曰。如是诸法性相皆非真实。犹如幻化。云何乃问不转女身。即时天女以神通力。变舍利子令如天女。自变其身如舍利子。而问之言。尊者云何不转女身。时舍利子。以天女像而答之言。我今不知转灭男身转生女像。天女复言。尊者若能转此女身。一切女身亦当能转。如舍利子实非是女而现女身。一切女身亦复如是。虽现女身而实非女。世尊依此密意说言。一切诸法非男非女。尔时天女作是语已。还摄神力各复本形。问舍利子。尊者女身今何所在。舍利子言。今我女身无在无变。天曰尊者。善哉善哉。一切诸法亦复如是。无在无变。说一切法无在无变。是真佛语。</p>
  <p>时舍利子问天女言。汝于此没当生何所。天女答言。如来所化当所生处我当生彼。舍利子言。如来所化无没无生。云何而言当所生处。天曰尊者。诸法有情应知亦尔无没无生。云何问我当生何所。</p>
  <p>时舍利子问天女言。汝当久如证得无上正等菩提。天女答言。如舍利子还成异生具异生法。我证无上正等菩提久近亦尔。舍利子言。无处无位。我当如是还成异生具异生法。天曰尊者。我亦如是无处无位当证无上正等菩提。所以者何。无上菩提无有住处。是故亦无证菩提者。舍利子言。若尔云何佛说诸佛如殑伽沙现证无上正等菩提已证当证。</p>
  <p>天曰尊者。皆是文字俗数语言。说有三世诸佛证得。非谓菩提有去来今。所以者何。无上菩提超过三世。又舍利子。汝已证得阿罗汉耶。舍利子言。不得而得得无所得。天曰尊者。菩提亦尔。不证而证证无所证。时无垢称。即语尊者舍利子言。如是天女。已曾供养亲近承事九十有二百千俱胝那庾多佛。已能游戏神通智慧所愿满足得无生忍。已于无上正等菩提永不退转。乘本愿力如其所欲。随所宜处成熟有情。</p>
  <h2>菩提分品第八</h2>
  <p>时妙吉祥问无垢称。云何菩萨于诸佛法到究竟趣。无垢称言。若诸菩萨行于非趣。乃于佛法到究竟趣。妙吉祥言。云何菩萨行于非趣。无垢称言。若诸菩萨虽复行于五无间趣。而无恚恼忿害毒心。虽复行于那落迦趣。而离一切烦恼尘垢。虽复行于诸傍生趣。而离一切黑暗无明。虽复行于阿素洛趣。而离一切傲慢憍逸。虽复行于琰魔王趣。而集广大福慧资粮。虽复行于无色定趣。而能于彼不乐趣向。虽复示行贪欲行趣。而于一切所受欲中离诸染著。虽复示行嗔恚行趣。而于一切有情境界。离诸嗔恚无损害心。虽复示行愚痴行趣。而于诸法远离一切黑暗无明。以智慧明。而自调伏。虽复示行悭贪行趣。而能弃舍诸内外事不顾身命。虽复示行犯戒行趣。而能安立一切尸罗。杜多功德少欲知足。于小罪中见大怖畏。虽复示行嗔忿行趣。而能究竟安住慈悲。心无恚恼。虽复示行懈怠行趣。而能勤习一切善根精进无替。虽复示行根乱行趣。而常恬默安止静虑。虽复示行恶慧行趣。而善通达一切世间出世间信至究竟慧波罗蜜多。虽复示行谄诈行趣。而能成办方便善巧。虽复示行密语方便憍慢行趣。而为成立济度桥梁。虽复示行一切世间烦恼行趣而性清净究竟无染。虽复示行众魔行趣。而于一切佛法觉慧而自证知不随他缘。虽复示行声闻行趣。而为有情说未闻法。虽复示行独觉行趣。而为成办大慈大悲成熟有情。虽复现处诸贫穷趣。而得宝手珍财无尽。虽复现处诸缺根趣。而具相好妙色严身。虽复现处卑贱生趣。而生佛家种姓尊贵。积集殊胜福慧资粮。虽复现处羸劣丑陋众所憎趣。而得胜妙那罗延身。一切有情常所乐见。虽复现处诸老病趣。而能毕竟除老病根超诸死畏。虽复现处求财位趣。而多修习观无常想息诸悕求。虽复现处宫室妓女诸戏乐趣。而常超出诸欲淤泥。修习毕竟远离之行。虽复现处诸顽嚚趣。而具种种才辩庄严。得陀罗尼念慧无失。虽复现处诸邪道趣。而以正道度诸世间。虽复现处一切生趣。而实永断一切趣生。虽复现处般涅槃趣。而常不舍生死相续。虽复示现得妙菩提转大法轮入涅槃趣而复勤修诸菩萨行相续无断。唯妙吉祥。菩萨如是行于非趣。乃得名为于诸佛法到究竟趣。</p>
  <p>时无垢称问妙吉祥。何等名为如来种性。愿为略说。妙吉祥言。所谓一切伪身种性。是如来种性。一切无明有爱种性。是如来种性。贪欲嗔恚愚痴种性。是如来种性。四种虚妄颠倒种性。是如来种性。如是所有五盖种性。六处种性。七识住种性。八邪种性。九恼事种性。十种不善业道种性。是如来种性。以要言之六十二见一切烦恼恶不善法所有种性。是如来种性。无垢称言。依何密意作如是说。妙吉祥言。非见无为已入正性离生位者能发无上正等觉心。要住有为烦恼诸行。未见谛者。能发无上正等觉心。譬如高原陆地。不生殟钵罗花钵特摩花拘母陀花奔荼利花。要于卑湿秽淤泥中。乃得生此四种花。如是声闻独觉种性。已见无为。已入正性离生位者。终不能发一切智心。要于烦恼诸行卑湿秽淤泥中。方能发起一切智心。于中生长诸佛法故。又善男子。譬如植种置于空中终不生长。要植卑湿粪壤之地乃得生长。如是声闻独觉种性。已见无为已入正性离生位者。不能生长一切佛法。虽起身见如妙高山。而能发起大菩提愿。于中生长诸佛法故。又善男子。譬如有人不入大海终不能得吠琉璃等无价珍宝。不入生死烦恼大海。终不能发无价珍宝一切智心。是故当知。一切生死烦恼种性。是如来种性。</p>
  <p>尔时尊者大迦叶波。叹妙吉祥。善哉善哉极为善说实语如语诚无异言。一切生死烦恼种性。是如来种性。所以者何。我等今者心相续中。生死种子悉已燋败。终不能发正等觉心。宁可成就五无间业。不作我等诸阿罗汉究竟解脱。所以者何。成就五种无间业者。犹能有力尽无间业。发于无上正等觉心。渐能成办一切佛法。我等漏尽诸阿罗汉永无此能。如缺根士于妙五欲无所能为。如是漏尽诸阿罗汉诸结永断。即于佛法无所能为。不复志求诸佛妙法。是故异生能报佛恩。声闻独觉终不能报。所以者何。异生闻佛法僧功德为三宝种终无断绝。能发无上正等觉心。渐能成办一切佛法。声闻独觉假使终身。闻说如来力无畏等乃至所有不共佛法一切功德。终不能发正等觉心。</p>
  <p>尔时众中有一菩萨。名曰普现一切色身。问无垢称言。居士。父母妻子奴婢仆使。亲友眷属一切侍卫。象马车乘御人等类悉为是谁皆何所在。时无垢称以妙伽他。而答之曰。</p>
  <p class="l-js-5c">慧度菩萨母　　善方便为父</p>
  <p class="l-js-5c">世间真导师　　无不由此生</p>
  <p class="l-js-5c">妙法乐为妻　　大慈悲为女</p>
  <p class="l-js-5c">真实谛法男　　思空胜义舍</p>
  <p class="l-js-5c">烦恼为贱隶　　仆使随意转</p>
  <p class="l-js-5c">觉分成亲友　　由此证菩提</p>
  <p class="l-js-5c">六度为眷属　　四摄为妓女</p>
  <p class="l-js-5c">结集正法言　　以为妙音乐</p>
  <p class="l-js-5c">总持作园苑　　大法成林树</p>
  <p class="l-js-5c">觉品华庄严　　解脱智慧果</p>
  <p class="l-js-5c">八解之妙池　　定水湛然满</p>
  <p class="l-js-5c">七净华弥布　　洗除诸垢秽</p>
  <p class="l-js-5c">神通为象马　　大乘以为车</p>
  <p class="l-js-5c">调御菩提心　　游八道支路</p>
  <p class="l-js-5c">妙相具庄严　　众好而绮间</p>
  <p class="l-js-5c">惭愧为衣服　　胜意乐为鬘</p>
  <p class="l-js-5c">具正法珍财　　晓示为方便</p>
  <p class="l-js-5c">无倒行胜利　　回向大菩提</p>
  <p class="l-js-5c">四静虑为床　　净命为茵蓐</p>
  <p class="l-js-5c">念智常觉悟　　无不在定心</p>
  <p class="l-js-5c">既餐不死法　　还饮解脱味</p>
  <p class="l-js-5c">沐浴妙净心　　涂香上品戒</p>
  <p class="l-js-5c">殄灭烦恼贼　　勇健无能胜</p>
  <p class="l-js-5c">摧伏四魔怨　　建妙菩提幢</p>
  <p class="l-js-5c">虽实无起灭　　而故思受生</p>
  <p class="l-js-5c">悉现诸佛土　　如日光普照</p>
  <p class="l-js-5c">尽持上妙供　　奉献诸如来</p>
  <p class="l-js-5c">于佛及自身　　一切无分别</p>
  <p class="l-js-5c">虽知诸佛国　　及与有情空</p>
  <p class="l-js-5c">而常修净土　　利物无休倦</p>
  <p class="l-js-5c">一切有情类　　色声及威仪</p>
  <p class="l-js-5c">无畏力菩萨　　刹那能尽现</p>
  <p class="l-js-5c">虽觉诸魔业　　而示随所转</p>
  <p class="l-js-5c">至究竟方便　　有表事皆成</p>
  <p class="l-js-5c">或示现自身　　有诸老病死</p>
  <p class="l-js-5c">成熟诸有情　　如游戏幻法</p>
  <p class="l-js-5c">或现劫火起　　天地皆炽然</p>
  <p class="l-js-5c">有情执常相　　照令知速灭</p>
  <p class="l-js-5c">千俱胝有情　　率土咸来请</p>
  <p class="l-js-5c">同时受彼供　　皆令趣菩提</p>
  <p class="l-js-5c">于诸禁咒术　　书论众伎艺</p>
  <p class="l-js-5c">皆知至究竟　　利乐诸有情</p>
  <p class="l-js-5c">世间诸道法　　遍于中出家</p>
  <p class="l-js-5c">随方便利生　　而不堕诸见</p>
  <p class="l-js-5c">或作日月天　　梵王世界主</p>
  <p class="l-js-5c">地水及火风　　饶益有情类</p>
  <p class="l-js-5c">能于疾疫劫　　现作诸良药</p>
  <p class="l-js-5c">蠲除诸疾苦　　令趣大菩提</p>
  <p class="l-js-5c">能于饥馑劫　　现作诸饭食</p>
  <p class="l-js-5c">先除彼饥渴　　说法令安泰</p>
  <p class="l-js-5c">能于刀兵劫　　修慈悲静虑</p>
  <p class="l-js-5c">令无量有情　　欣然无恚害</p>
  <p class="l-js-5c">能于大战阵　　示现力朋党</p>
  <p class="l-js-5c">往复令和好　　劝发菩提心</p>
  <p class="l-js-5c">诸佛土无量　　地狱亦无边</p>
  <p class="l-js-5c">悉往其方所　　拔苦令安乐</p>
  <p class="l-js-5c">诸有傍生趣　　残害相食啖</p>
  <p class="l-js-5c">皆现生于彼　　利乐名本生</p>
  <p class="l-js-5c">示受于诸欲　　而常修静虑</p>
  <p class="l-js-5c">惑乱诸恶魔　　令不得其便</p>
  <p class="l-js-5c">如火中生华　　说为甚希有</p>
  <p class="l-js-5c">修定而行欲　　希有复过此</p>
  <p class="l-js-5c">或现作淫女　　引诸好色者</p>
  <p class="l-js-5c">先以欲相招　　后令修佛智</p>
  <p class="l-js-5c">或为城邑宰　　商主及国师</p>
  <p class="l-js-5c">臣僚辅相尊　　利乐诸含识</p>
  <p class="l-js-5c">为诸匮乏者　　现作无尽藏</p>
  <p class="l-js-5c">给施除贫苦　　令趣大菩提</p>
  <p class="l-js-5c">于诸憍慢者　　现作大力士</p>
  <p class="l-js-5c">摧伏彼贡高　　令住菩提愿</p>
  <p class="l-js-5c">于诸恐怖者　　方便善安慰</p>
  <p class="l-js-5c">除彼惊悸已　　令发菩提心</p>
  <p class="l-js-5c">现作五通仙　　清净修梵行</p>
  <p class="l-js-5c">皆令善安住　　戒忍慈善中</p>
  <p class="l-js-5c">或见诸有情　　现前须给侍</p>
  <p class="l-js-5c">乃为作僮仆　　弟子而事之</p>
  <p class="l-js-5c">随彼彼方便　　令爱乐正法</p>
  <p class="l-js-5c">于诸方便中　　皆能善修学</p>
  <p class="l-js-5c">如是无边行　　及无边所行</p>
  <p class="l-js-5c">无边智圆满　　度脱无边众</p>
  <p class="l-js-5c">假令一切佛　　住百千劫中</p>
  <p class="l-js-5c">赞述其功德　　犹尚不能尽</p>
  <p class="l-js-5c">谁闻如是法　　不愿大菩提</p>
  <p class="l-js-5c">除下劣有情　　都无有慧者</p>
  <h2>不二法门品第九</h2>
  <p>时无垢称。普问众中诸菩萨曰。云何菩萨善能悟入不二法门。仁者皆应任己辩才各随乐说。时众会中有诸菩萨。各随所乐次第而说。</p>
  <p>时有菩萨名法自在。作如是言。生灭为二。若诸菩萨了知诸法本来无生亦无有灭。证得如是无生法忍。是为悟入不二法门。复有菩萨名曰胜密。作如是言。我及我所分别为二。因计我故便计我所。若了无我亦无我所。是为悟入不二法门。</p>
  <p>复有菩萨名曰无瞬。作如是言。有取无取分别为二。若诸菩萨了知无取则无所得。无所得故则无增减。无作无息于一切法无所执著。是为悟入不二法门。</p>
  <p>复有菩萨名曰胜峰。作如是言。杂染清净分别为二。若诸菩萨了知杂染清净无二则无分别。永断分别趣寂灭迹。是为悟入不二法门。</p>
  <p>复有菩萨名曰妙星。作如是言。散动思惟分别为二。若诸菩萨了知一切无有散动无所思惟。则无作意住无散动。无所思惟无有作意。是为悟入不二法门。</p>
  <p>复有菩萨名曰妙眼。作如是言。一相无相分别为二若诸菩萨了知诸法无有一相无有异相亦无无相。则知如是一相异相无相平等。是为悟入不二法门。</p>
  <p>复有菩萨名曰妙臂。作如是言。菩萨声闻二心为二。若诸菩萨了知二心性空如幻。无菩萨心无声闻心。如是二心其相平等皆同幻化。是为悟入不二法门。</p>
  <p>复有菩萨名曰育养。作如是言。善及不善分别为二。若诸菩萨了知善性及不善性无所发起。相与无相二句平等无取无舍。是为悟入不二法门。</p>
  <p>复有菩萨名曰师子。作如是言。有罪无罪分别为二。若诸菩萨了知有罪及与无罪二皆平等。以金刚慧通达诸法无缚无解。是为悟入不二法门。</p>
  <p>复有菩萨名师子慧。作如是言。有漏无漏分别为二。若诸菩萨知一切法性皆平等。于漏无漏不起二想。不著有想不著无想。是为悟入不二法门。</p>
  <p>复有菩萨名净胜解。作如是言。有为无为分别为二。若诸菩萨了知二法性皆平等。远离诸行觉慧如空。智善清净无执无遣。是为悟入不二法门。</p>
  <p>复有菩萨名那罗延。作如是言。世出世间分别为二。若诸菩萨了知世间本性空寂。无入无出无流无散亦不执著。是为悟入不二法门。</p>
  <p>复有菩萨名调顺慧。作如是言。生死涅槃分别为二。若诸菩萨了知生死其性本空。无有流转亦无寂灭。是为悟入不二法门。</p>
  <p>复有菩萨名曰现见。作如是言。有尽无尽分别为二。若诸菩萨。了知都无有尽无尽。要究竟尽乃名为尽。若究竟尽不复当尽则名无尽。又有尽者。谓一刹那一刹那中。定无有尽则是无尽。有尽无故无尽亦无。了知有尽无尽性空。是为悟入不二法门。</p>
  <p>复有菩萨名曰普密。作如是言。有我无我分别为二。若诸菩萨了知有我尚不可得何况无我。见我无我其性无二。是为悟入不二法门。</p>
  <p>复有菩萨名曰电天。作如是言。明与无明分别为二。若诸菩萨了知无明本性是明。明与无明俱不可得。不可算计超算计路。于中现观平等无二。是为悟入不二法门。</p>
  <p>复有菩萨名曰喜见。作如是言。色受想行及识与空分别为二。若知取蕴性本是空。即是色空非色灭空。乃至识蕴亦复如是。是为悟入不二法门。</p>
  <p>复有菩萨名曰光幢。作如是言。四界与空分别为二。若诸菩萨了知四界即虚空性。前中后际四界与空。性皆无倒悟入诸界。是为悟入不二法门。</p>
  <p>复有菩萨名曰妙慧。作如是言。眼色耳声鼻香舌味身触意法分别为二。若诸菩萨了知一切其性皆空。见眼自性于色无贪无嗔无痴。如是乃至见意自性。于法无贪无嗔无痴。此则为空。如是见已寂静安住。是为悟入不二法门。</p>
  <p>复有菩萨名无尽慧。作如是言。布施回向一切智性各别为二。如是分别戒忍精进静虑般若。及与回向一切智性各别为二。若了布施即所回向一切智性。此所回向一切智性即是布施。如是乃至般若自性。即所回向一切智性。此所回向一切智性即是般若。了此一理。是为悟入不二法门。</p>
  <p>复有菩萨名甚深觉。作如是言。空无相无愿分别为二。若诸菩萨了知空中都无有相。此无相中亦无有愿。此无愿中无心无意无识可转。如是即于一解脱门。具摄一切三解脱门。若此通达。是为悟入不二法门。</p>
  <p>复有菩萨名寂静根。作如是言。佛法僧宝分别为二。若诸菩萨了知佛性即是法性法即僧性。如是三宝皆无为相。与虚空等诸法亦尔。若此通达。是为悟入不二法门。</p>
  <p>复有菩萨名无碍眼。作如是言。是萨迦耶及萨迦耶灭分别为二。若诸菩萨知萨迦耶即萨迦耶灭如是了知毕竟不起萨迦耶见。于萨迦耶萨迦耶灭。即无分别无异分别。证得此二究竟灭性。无所猜疑无惊无惧。是为悟入不二法门。</p>
  <p>复有菩萨名善调顺。作如是言。是身语意三种律仪分别为二。若诸菩萨了知如是三种律仪。皆无作相其相无二。所以者何。此三业道皆无作相。身无作相即语无作相。语无作相即意无作相。意无作相即一切法俱无作相。若能随入无造作相。是为悟入不二法门。</p>
  <p>复有菩萨名曰福田。作如是言。罪行福行及不动行分别为二。若诸菩萨了知罪行福及不动皆无作相其相无二。所以者何。罪福不动。如是三行性相皆空。空中无有罪福不动三行差别。如是通达。是为悟入不二法门。</p>
  <p>复有菩萨名曰华严。作如是言。一切二法皆从我起。若诸菩萨知我实性即不起二。不起二故即无了别。无了别故无所了别。是为悟入不二法门。</p>
  <p>复有菩萨名曰胜藏。作如是言。一切二法有所得起。若诸菩萨了知诸法都无所得则无取舍。既无取舍。是为悟入不二法门。</p>
  <p>复有菩萨名曰月上。作如是言。明之与暗分别为二。若诸菩萨了知实相无暗无明其性无二。所以者何。譬如苾刍入灭尽定无暗无明。一切诸法其相亦尔。如是妙契诸法平等。是为悟入不二法门。</p>
  <p>复有菩萨名宝印手。作如是言。欣厌涅槃生死为二。若诸菩萨了知涅槃及与生死。不生欣厌则无有二。所以者何。若为生死之所系缚。则求解脱。若知毕竟无生死缚。何为更求涅槃解脱。如是通达无缚无解。不欣涅槃不厌生死。是为悟入不二法门。</p>
  <p>复有菩萨名珠髻王。作如是言。正道邪道分别为二。若诸菩萨善能安住正道邪道究竟不行。以不行故则无正道邪道二相。除二相。故则无二觉。若无二觉。是为悟入不二法门。</p>
  <p>复有菩萨名曰谛实。作如是言。虚之与实分别为二。若诸菩萨观谛实性尚不见实。何况见虚。所以者何。此性非是肉眼所见。慧眼乃见。如是见时于一切法无见无不见。是为悟入不二法门。</p>
  <p>如是会中有诸菩萨。随所了知各别说已。同时发问妙吉祥言。云何菩萨名为悟入不二法门。</p>
  <p>时妙吉祥告诸菩萨。汝等所言虽皆是善。如我意者。汝等此说犹名为二。若诸菩萨于一切法。无言无说无表无示。离诸戏论绝于分别。是为悟入不二法门。</p>
  <p>时妙吉祥。复问菩萨无垢称言。我等随意各别说已。仁者当说。云何菩萨名为悟入不二法门。</p>
  <p>时无垢称默然无说。妙吉祥言。善哉善哉。如是菩萨。是真悟入不二法门。于中都无一切文字言说分别。此诸菩萨说是法时。于众会中五千菩萨皆得悟入不二法门。俱时证会无生法忍。</p>
</body></html>