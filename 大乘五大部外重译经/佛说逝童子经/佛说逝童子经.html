<!DOCTYPE html>
<html>
<head>
  <meta charset="utf-8"/>
  <meta name="author" content="支法度/西晋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>佛说逝童子经</title>
</head>
<body>
  <h1 class="head">佛说逝童子经</h1>
  <p>闻如是。一时佛在罗阅祇耆阇崛山中。平旦从诸比丘。被袈裟持应器入城分卫。佛行向富迦罗越门。富迦罗越有子年十六名曰逝。时在第三门内遥见佛来。身有奇相容貌端正。心意安静诸根寂寞。项中光出影耀殊绝。炎明炽盛。若日之净月盛满时悉照门内。逝见佛如是。心中欢喜肃然而敬。便趋上堂为母说偈言。</p>
  <p class="l-js-5c">金光色百余　　希此所见闻</p>
  <p class="l-js-5c">今来住在外　　当给其所求</p>
  <p class="l-js-5c">威仪过梵王　　光颜殊诸天</p>
  <p class="l-js-5c">哀我故来耳　　愿以持与之</p>
  <p>其母闻逝言即告曰。如汝所称者其人岂贫穷。何为当乞儿耶。一何惑哉。今所言者殊不合义。尔时佛便以神足现化。放身光明彻照七重门内尽为大明。逝感佛威神。复为母说偈言。</p>
  <p class="l-js-5c">譬如人见火　　端自投其中</p>
  <p class="l-js-5c">不善向佛者　　自贼亦如是</p>
  <p class="l-js-5c">天人中独尊　　至圣无复上</p>
  <p class="l-js-5c">是最可供养　　施必得大利</p>
  <p class="l-js-5c">今所有食分　　愿取用与我</p>
  <p class="l-js-5c">欲以奉上尊　　此欢难常值</p>
  <p>其母即以所有好衣及食具与逝。逝持出诣佛所。以头面著地为佛作礼。却住一面叉手白佛言。今我见如来虔心恭敬注意于佛。惟以加哀受已所施。佛应时受之为逝说偈言。</p>
  <p class="l-js-5c">汝以伏悭意　　能善修治施</p>
  <p class="l-js-5c">今日供养佛　　所念莫不吉</p>
  <p>逝闻佛所语。即自说偈言。</p>
  <p class="l-js-5c">我不愿富贵　　亦弗望释梵</p>
  <p class="l-js-5c">但愿最智慧　　如佛而无上</p>
  <p>尔时天帝释。下立逝前说偈言。</p>
  <p class="l-js-5c">才用一布施　　欲求佛者难</p>
  <p class="l-js-5c">道常世世施　　积若须弥宝</p>
  <p class="l-js-5c">经历千亿劫　　恒行慈爱心</p>
  <p class="l-js-5c">不可以一施　　得觉无上道</p>
  <p>逝即答天帝释。说偈言。</p>
  <p class="l-js-5c">譬如大工匠　　欲伐巨木者</p>
  <p class="l-js-5c">犹不一下斧　　便以断大树</p>
  <p class="l-js-5c">斧斫稍以渐　　可尽太山木</p>
  <p class="l-js-5c">剥业从微得　　求道亦如是</p>
  <p class="l-js-5c">明不用一施　　而得成大道</p>
  <p class="l-js-5c">我有信精进　　必为世间将</p>
  <p>天帝释复为逝。说偈言。</p>
  <p class="l-js-5c">不如求尊天　　释梵易可得</p>
  <p class="l-js-5c">鲜能应佛法　　佛道甚难得</p>
  <p>逝答天帝释。说偈言。</p>
  <p class="l-js-5c">设使一天下　　满中火洞然</p>
  <p class="l-js-5c">吾以身遍投　　终不舍佛意</p>
  <p class="l-js-5c">假令一切人　　皆共贼害我</p>
  <p class="l-js-5c">愿常慈心向　　终不废大道</p>
  <p class="l-js-5c">脆哉释梵天　　彼皆为死法</p>
  <p class="l-js-5c">愿归一切智　　勇若师子雄</p>
  <p>天帝释复为逝。说一偈言。</p>
  <p class="l-js-5c">快哉得善利　　乃有敬在佛</p>
  <p class="l-js-5c">专精向大道　　想汝必作佛</p>
  <p>逝答天帝释。说偈言。</p>
  <p class="l-js-5c">天王且勿疑　　于斯无上道</p>
  <p class="l-js-5c">精进吾匪懈　　会于世为佛</p>
  <p>于是天帝释默然。时佛为逝说偈言。</p>
  <p class="l-js-5c">汝已于往世　　敬事八千佛</p>
  <p class="l-js-5c">心常愿大道　　欲得安群生</p>
  <p class="l-js-5c">后十二亿劫　　终不堕恶过</p>
  <p class="l-js-5c">但多修德善　　恒以兴尊意</p>
  <p class="l-js-5c">汝当百亿返　　作王遮迦越</p>
  <p class="l-js-5c">亦为四天王　　每辄行正法</p>
  <p class="l-js-5c">又当为帝释　　未常远梵行</p>
  <p class="l-js-5c">后生兜术天　　然则道德成</p>
  <p class="l-js-5c">当居千国界　　中央得作佛</p>
  <p class="l-js-5c">名曰须弥劫　　一切莫不事</p>
  <p class="l-js-5c">千国各横广　　四百八十里</p>
  <p class="l-js-5c">宫墙之严饰　　一切皆以宝</p>
  <p class="l-js-5c">初会说法时　　六十千亿人</p>
  <p class="l-js-5c">为弟子得度　　皆得阿罗汉</p>
  <p class="l-js-5c">再会说经时　　四十千亿人</p>
  <p class="l-js-5c">皆入罗汉慧　　所度佛甚众</p>
  <p class="l-js-5c">三会说经时　　所度甚众多</p>
  <p class="l-js-5c">离垢入净慧　　悉得无所著</p>
  <p class="l-js-5c">是时佛刹中　　无有乱恶众</p>
  <p class="l-js-5c">皆悉向道法　　一切行忠直</p>
  <p class="l-js-5c">疾病之忧苦　　都已无是鬼</p>
  <p class="l-js-5c">时人皆和睦　　展转相念安</p>
  <p class="l-js-5c">天日三时两　　才足掩土尘</p>
  <p class="l-js-5c">寒暑常调适　　度人若干种</p>
  <p class="l-js-5c">族姓之男女　　若欲兴善意</p>
  <p class="l-js-5c">敬爱于佛者　　供养当如此</p>
  <p class="l-js-5c">吾今敷演是　　菩萨所当行</p>
  <p class="l-js-5c">面于正觉前　　即得佛慧眼</p>
  <p class="l-js-5c">诸佛无有数　　经法不可尽</p>
  <p class="l-js-5c">若以无数敬　　福报亦无量</p>
  <p>佛说是决已。迦罗越子逝。天帝释。及诸比丘。闻经欢喜。皆前为佛作礼而去。</p>
</body></html>