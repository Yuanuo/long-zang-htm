<!DOCTYPE html>
<html>
<head>
  <meta charset="utf-8"/>
  <meta name="author" content="失译师名/秦"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>大乘大悲分陀利经卷第八</title>
</head>
<body>
  <h1 class="head">大乘大悲分陀利经卷第八</h1>
  <h2>现伏藏施品第二十七</h2>
  <p>又于好时过阿僧祇劫。时此佛土名曰除秽。于饶益大劫亦复五浊。于东方第五十四天下阎浮提名曰啼例。我为度众生故于其中生。为四天下转轮圣王。名曰虚空。我于彼中以十善业教化众生。劝以三乘令住其中。又一切施一切处施。有来求索种种珍宝。金银琉璃玉绀大绀。明月水精。随其施与珍宝转增。我问诸臣。从何所因得此众宝。诸臣答言。诸大龙王开示伏藏。伏藏现故世饶珍宝。彼虽现伏藏不及从王求宝者多。我即立愿。若我于彼五浊恶世结使极重百岁人中。得成阿耨多罗三藐三菩提是意满者。令我于此佛土得为龙王名现伏藏。于除秽佛土一切方中。各七返受龙身。于一一身示现亿那由他百千伏藏。满中众宝金银乃至玉绀大绀明月水精持用施与。一一伏藏纵广千由旬。如是众宝充满其中。开发施与一切众生。如此佛土立勇健事。如是十方恒河沙数五浊空世界中。于诸刹土一切方中。各七返受身如前所说。善男子。如我立是愿。应时亿那由他百千诸天。于虚空中雨众妙华。赞言。善哉善哉。一切施如前立愿意必得满。时诸大众普闻是声。天于空中为王改号名一切施。诸人闻已即生是念。我等应从求其难舍。彼若与者名一切施。若不与者非一切施。彼诸众生即来从王。乞宫人正后男子时。虚空王以欢喜心皆悉施与。彼诸人等复生是念。妻子施与犹未为难。我等今应从乞王位及以支节。若能与者名一切施。若不与者非一切施。时有人敬持鸡戒。名为月光。至虚空王前白言。大王。若一切施者此一切阎浮提可以施我。王闻语已欣然大悦。即浴以香汤著王者之服。立为一切阎浮提王。寻即立愿。如我今日舍此阎浮提王位。为满阿耨多罗三藐三菩提意故。今立王愿令一切悉皆伏从增寿无穷。究竟得为大转轮王。如我今日王位与之。愿成阿耨多罗三藐三菩提。时受其次后阿耨多罗三藐三菩提补处职记。复有婆罗门名曰虚遮。来乞两足。我以好心手执利刀。自截两足持用施之。寻立大愿。令我得成无上戒足。复有婆罗门名陀吒披。来乞两眼。自挑与之。寻即立愿今以是施令我得无上五眼。复有婆罗门名曰坚红。来乞两耳。自割与之。即便立愿。我以是施得无上智耳。复有一邪命名曰逸林。来乞男形。自截与之。我寻即立愿。今以是施令得无上阴藏之相。复有来乞肉血。我即与之。寻即立愿。以是施报得金色相。复有婆利波罗阇迦名曰日味。来乞两手。我自截左手令人截右手而与之。寻即立愿。愿得果成无上信手。如我截身支节流血涂体。即复立愿。我以是施得满阿耨多罗三藐三菩提意者。令我必得付此身处。时彼无有圣智群臣诸小国王。不识重恩。众共议言。王甚愚痴无小慧分。伤损支节不顾王位。譬如肉聚。何用斯为。今应放弃。即便摄我掷置城外丘圹之处。舍已还归。我于彼中虻蝇蚊蚋狐狼乌鹫来食者。我以好心寻即立愿。如今舍此一切王位支节施与。一心念顷不生恨想。亦无悔心令是意满。愿我此身变成肉山。其有众生食肉血者。令彼尽来服吾血肉。彼既来食。以本愿故令吾此身日得生长。渐渐转增高千由旬。纵广正等五百由旬。于千年中以身血肉充足众生。于中施舌。禽兽来食。以本愿故寻即还复。但舌施与如耆阇崛山。即立愿言。令我常得无上广长舌相。于中命终。以本愿故还生啼例阎浮提龙中名现伏藏。龙王所可生夜即现。亿那由他百千伏藏。现众宝积满。所谓金银乃至水精。咄汝众生应修十善业发阿耨多罗三藐三菩提心。若声闻若发辟支佛乘心。随意所欲可往取宝。于彼啼例阎浮提七返为龙。经七十七亿那由他百千岁中。现无量阿僧祇伏藏施与众生。其中如是劝无量阿僧祇众生。令住三乘修十善业。以种种众宝充足众生。寻即立愿。令得无上三十二相。如是于二天下七返为龙。立是丈夫行。如是三天下乃至遍余秽世界一切方中。立是丈夫行。如是于十方恒河沙数五浊空佛刹中。于此诸刹一切方中。皆各如是七返为龙。经七十七亿那由他百千岁中。以无量阿僧祇伏藏施与众生。如前所说。善男子。观如来极精进力为具三十二相行菩提行。非先菩萨能如此极力行菩提行。今亦无有后来亦无菩萨能如斯极力行阿耨多罗三藐三菩提行。除彼八人我先说者。过阿僧祇劫于余好时。此佛土名珊瑚井。示空五浊。莲花大劫中。时我为是四天下释名曰等照。我见斯阎浮提众生不求戒行。见已即自变形为恶夜叉甚可怖畏。下此阎浮提人前住。彼见我已甚大怖畏。而问我言。欲求何等。我言。须食不用余物便速办之。彼言。欲得何食。我言。唯食人肉不用异物。若尽形寿能断杀生乃至邪见。发阿耨多罗三藐三菩提心。若辟支佛乘若声闻乘心。能作是行者吾不食也。现作化人而取食之。彼众生见已极生恐怖。彼尽形寿断杀偷盗乃至邪见。有发阿耨多罗三藐三菩提心。有发辟支佛乘心。有发声闻乘心。令此一切四天下众生修十善业修住三乘。我于中立愿。若我阿耨多罗三藐三菩提意得满是愿得满者。如使此四天下众生得住善道。如是于此佛刹一切四天下现如是恐怖令修十善道业安置三乘。复于十方五浊空佛土中。乃至令修十善业安置三乘。善男子。我如是意愿尽满。如此遍珊瑚井世界中。以夜叉形调伏世人置善法中。如是十方恒河沙数五浊空佛刹中。以夜叉形调伏世人置善道行。以我恐逼众生住善行故。以是残业令我欲成菩提。坐金刚座菩提树下。魔王波旬将大兵众。来恐怖我作菩萨碍。善男子。此是我略说檀波罗蜜行菩提行。未得深忍深陀罗尼深三昧。除先二身得世五通。如是立大丈夫行。如是劝化无量阿僧祇众生。令住阿耨多罗三藐三菩提。劝化无量阿僧祇众生。得住辟支佛乘。劝化无量阿僧祇众生。得住声闻乘。除我行菩提行时。亲近佛刹微尘数诸佛。一一佛所得如海水渧功德。我供养过数辟支佛。供养过数如来声闻。如是供养父母五通仙人。如我先行菩萨行怜愍众生以身肉血而充足之。彼时怜愍今阿罗汉所无有也。</p>
  <h2>菩萨集品第二十八</h2>
  <p>善男子。如我以佛眼观见十方佛刹微尘数诸佛世尊已般涅槃。彼皆是我劝化阿耨多罗三藐三菩提令住中者。亦是我初劝檀波罗蜜乃至般若波罗蜜令住中者。乃至当来亦如是说。又见东方现在住世无量阿僧祇诸佛世尊。转正法轮为众说法。亦是我初劝发阿耨多罗三藐三菩提心令住中者。乃至六波罗蜜亦如是说。南西北方及与上下亦如是说。善男子。我见东方去此佛土过八十九百千佛刹。有世界名华敷。佛名无垢德明王如来。现在住世为众说法。彼世尊是我初劝发阿耨多罗三藐三菩提心。亦是初劝檀波罗蜜乃至般若波罗蜜令住中者。略说。东方有乐喜刹佛名阿閦。有紫摩刹佛名日藏。有乐自在刹佛名乐自在月明。有日没刹佛名智日。有胜息刹佛名龙雷。有等林刹佛名金刚称。有自王刹佛名虎光。有无乐刹佛名日藏。有照怨刹佛名称自在。有弥楼光刹佛名不思议王。有众护刹佛名月德藏。有华光刹佛名音胜光。有安上刹佛名现安自在弥楼。有持王刹佛名智像。有杂华刹佛名无垢眼。善男子。我以佛眼观见东方如是等无量阿僧祇诸佛世尊现在说法。彼未发菩提心。我初劝于阿耨多罗三藐三菩提令住其中。是我初劝檀波罗蜜。乃至令住般若波罗蜜。是我先所将至现在住世诸佛世尊所。初得授阿耨多罗三藐三菩提记者。说是语时华敷世界无垢德明王如来座动。其中菩萨见无垢德明王如来座动。即白佛言。唯世尊。何因何缘如来座动。我等初未曾见。彼佛告言。善男子等。西方去此佛刹过八十九百千佛土。有世界名娑诃。其佛号释迦牟尼如来。今现在为四众说本事法。彼如来先为菩萨行菩提行时。初劝化我于阿耨多罗三藐三菩提。令我初发阿耨多罗三藐三菩提心。彼如来先为菩萨行菩提行时。初劝我行檀波罗蜜乃至般若波罗蜜得住其中。又彼如来先为菩萨行菩提行时。初将我至诸佛世尊所。令得授阿耨多罗三藐三菩提记。彼释迦牟尼如来是我善知识。现在娑诃世界为四众说是本事法。以彼如来威德力故使我座动。诸善男子。汝等谁能诣彼娑诃佛土如我辞曰。敬问释迦牟尼如来少病少恼安乐住不。彼诸菩萨白无垢德明王如来言。世尊。此华敷刹中菩萨摩诃萨神通具足。皆度诸菩萨功德岸。于今食时见大光明。此诸瑞应从异刹来。地数大动雨众妙华。彼诸菩萨摩诃萨。复白佛言。世尊。我等欲往彼娑诃世界。奉见恭敬亲近释迦牟尼如来。又欲听入一切种智行陀罗尼门。彼多百千菩萨以自神力欲发彼土。我等不知娑诃世界释迦牟尼如来佛土为在何处。时彼无垢德明王如来。寻即申臂。从五指端出种种光。彼诸光明彻照八十九千佛土。乃至照此娑诃世界。彼诸菩萨普见此娑诃世界菩萨充满天龙夜叉阿修罗遍满虚空。见已彼诸菩萨重白无垢德明王如来言。世尊。我等见娑诃佛土一切菩萨充满其中无有少地可容杖处。又见彼释迦牟尼如来。惟视我等为我说法。时彼无垢德明王如来告诸菩萨言。善男子等。彼释迦牟尼如来所视普等。善男子。于娑诃世界住地众生在虚空者。彼一一皆如是知释迦牟尼如来惟独视我为我说法。善男子。彼释迦牟尼如来以其一身现一切形而为说法。彼佛土中其有众生事梵天者。彼见释迦牟尼如来梵天形闻大梵音而为说法。乃至事魔事释事日事月事沙门事毗留勒伽事毗留婆叉事提陀罗尼吒。有事摩醯首罗天者。彼见释迦牟尼如来魔醯首罗形闻魔醯首音而为说法。乃至其中众生有事八万四千种处者。彼如所事见释迦牟尼如来闻法亦尔。彼大众中有二菩萨。一名罗潘象。二名月光照。彼无垢德明王如来告二菩萨言。汝等善男子。可至娑诃世界如我辞曰。敬问释迦牟尼如来少病少恼安乐住不。彼菩萨白佛言。世尊。我等见彼一切娑诃佛土地上虚空皆悉充塞。乃至无有容一人处。我等何住。时无垢德明王如来答言。善男子等。莫作是说。娑诃佛土无有住处。彼释迦牟尼如来处所极广。具不可思议佛之功德。彼如来以本愿故。怜愍仪法所容甚广。说三归依三乘。说种种戒。现三脱门。于三恶趣拔济众生。为度众生于中石山帝眼夜叉宫。住婆罗窟一结跏趺坐。七日无诤受解脱喜乐。其如来身满婆罗窟。乃无四指空处如来之身所不遍者。竟七日时于十方有十二那由他菩萨摩诃萨。至彼娑诃世界住彼山前。咸欲奉见恭敬亲近释迦牟尼如来。又欲听法。善男子。时释迦牟尼如来。为彼大众即现神通。令娑罗窟极大宽博。彼十二那由他菩萨。入娑罗窟中犹见宽博。彼一一菩萨以种种菩萨神通供养如来已。为善男子。彼释迦牟尼如来住处所容广博。如是彼诸菩萨从释迦牟尼佛所闻说已。头面礼足右绕三匝。各还本土。彼诸菩萨发去未久。彼娑罗窟还复如故。其中有四天下释名憍尸迦。观命将终应堕畜生极大恐怖。与八万四千三十三天俱。诣娑罗窟向世尊所。近帝眼夜叉宫娑罗窟前住。承佛威神即生是念。我今应请般遮饰乾闼婆子。以彼妙音歌叹世尊。可令世尊从三昧起。时彼帝释往请般遮饰乾闼婆子。时般遮饰执琴而来。承佛威神以柔软音五百偈赞。弹琴歌咏叹于世尊。善男子。如般遮饰赞叹世界。应时彼释迦牟尼如来。入无声胜明三昧。令此一切娑诃世界诸大威德夜叉罗刹阿修罗迦楼罗紧那罗乾闼婆欲界色界一切诸天皆悉来集。其中乐音咏者。彼闻咏音生大欢喜。乐赞诵者彼闻赞辞。于世尊所生希有心欢喜恭敬。乐琴音者彼闻琴音亦大欢喜。时彼释迦牟尼如来从三昧起。现娑罗窟户。帝释即前问世尊言。我坐何处。彼释迦牟尼如来告言。汝等夜叉所共来者。今可入此娑罗窟坐。时窟宽博。十二恒河沙数大众入彼窟坐。时释迦牟尼如来为彼大众说如是法。众中有求声闻乘者。彼解说声闻乘。九十亿众生于中得须陀洹果。有求辟支佛乘者。彼得解说辟支佛乘。有求无上佛乘者。彼纯解说无上大乘。般遮饰乾闼婆子等。十八那由他众生。得住不退转阿耨多罗三藐三菩提。其中未起三乘心者。有发阿耨多罗三藐三菩提心。有发辟支佛乘。有发声闻乘心。彼憍尸释即离恐怖。增寿千年得须陀洹果。善男子。彼释迦牟尼如来所容宽博。如是彼如来音轮亦复宽博。无有人能算数如来音轮边际。彼如来方便广博劝导众生。无有人能知彼如来方便边际。善男子。我如来身甚为高广。无能见顶知身际者。如今于彼娑诃佛刹众生云集。若彼一切入释迦牟尼如来腹中皆悉容受。彼如来腹亦不增减。彼诸众生不能得彼如来腹之边际。又彼众生同时和合。入彼如来一毛孔中。又复不还出亦不增减。欲寻如来一毛孔际无能得者。乃至天眼所不能知。彼释迦牟尼如来身所容受如是宽博。复次善男子。彼释迦牟尼如来佛土甚大宽博。善男子。又于十方恒河沙数诸佛刹中。众生充满如今娑诃佛刹。若彼众生今尽来入娑诃佛土者皆悉容受。所以者何。以彼如来先初发阿耨多罗三藐三菩提心立是愿故。善男子。置此一恒河沙数世界。乃至十方千恒河沙数诸佛土中众生。如是充满如今娑诃佛土众生充塞。若彼一切今入娑诃世界皆悉容受。是彼如来先初发心。求无上智立如是愿。善男子。彼释迦牟尼如来佛土所知如是宽博。以是四法故。彼释迦牟尼如来胜诸如来。善男子。汝等此月乐无垢华。如已所见往至西方娑诃佛刹如我辞曰。敬问释迦牟尼如来少病少恼安乐住不。时彼无垢德明王如来。以月乐无垢华与罗潘象菩萨月光菩萨。与已告言。汝善男子。我彼神力诣娑诃世界。彼中二万众生同声白佛言。唯世尊。我等亦承如来神力诣娑诃世界。见恭敬亲近释迦牟尼如来。时彼无垢德明王如来告言。善男子等。随意可往。彼二菩萨罗潘象月光。与二万菩萨俱。承彼无垢德明王如来神力发华敷世界。如一念顷至此娑诃佛刹。诣耆阇崛山。叉手合掌。白释迦牟尼如来言。世尊。东方去此过八十九百千佛刹。有世界名华敷。其佛号无垢德明王如来。彼佛于菩萨大众中。称誉如来功德。作如是言。娑诃刹中有佛号释迦牟尼如来今现在。彼如来先为菩萨行菩提行时。初发化我于阿耨多罗三藐三菩提令住其中。我随彼语发阿耨多罗三藐三菩提心。彼如来先为菩萨时。初发劝我住檀波罗蜜。乃至如前所说。彼释迦牟尼如来。以是四法胜诸如来。彼如来遣此月乐无垢华致问。少病少恼安乐住不。如是乐喜刹中阿閦如来座动。其诸菩萨在会中者。见阿閦如来座动。寻即发遣问。略如前说。于一切处亦如是说。尔时东方无量阿僧祇如来。使菩萨各持月乐无垢华至此娑诃佛刹。奉见致问释迦牟尼如来。供养恭敬亲近听法。尔时世尊。适称东方世界名字诸佛号已。又复欲称南方而作是言。善男子。我见南方去此佛土过一恒河沙数佛刹。有世界名除一切忧恼。其佛号无恼德如来现在说法。我先行菩萨行时。初劝彼佛于阿耨多罗三藐三菩提。乃至如前所说。阎浮提光刹中法自在雷佛。弥楼安刹中至自在坚帝佛。德庄严帝刹中师子奋迅王佛。珠冠庄严刹中那罗延伏藏佛。放光遍覆刹中宝集功德奋迅佛。天乐刹中明藏佛。栴檀根刹中星宿称佛。香闻刹中福力娑罗王佛。善解刹中柔软雷音声佛。闲居刹中娑罗称帝王佛。雷是刹中自在明照佛。云雷刹中柔软音声佛。分宝刹中宝掌龙佛。波罗摩宝树刹中法云月明自在佛。略如前说。南方如是无量阿僧祇诸佛座动。彼诸佛世尊皆称誉赞叹释迦牟尼如来。尔时南方乃至无量阿僧祇如来。遣菩萨持月乐无垢华。至此娑诃佛刹。敬问释迦牟尼如来乃至听法。尔时世尊复作是言。善男子。我见西方去此国土过九十七那由他百千佛刹。有世界名寂静。其佛号宝山如来。今现住世为众说法。我本行菩萨行时。初劝彼佛于阿耨多罗三藐三菩提。乃至如前说。略说佛号。其名曰妙光藏佛。音智藏佛。广称佛。普藏伏佛。梵华佛。掌超越佛。法灯明佛。无等辞佛。乐高音佛。流布王佛。梵帝声佛。皆如前说。如是西方无量阿僧祇诸佛世尊。所可释迦牟尼如来称其名者。彼座皆动。尔时西方无量阿僧祇佛遣菩萨持月乐无垢华至此娑诃佛刹。至已各坐听法。略说如是北方上下东南西南西北皆亦如上说。时释迦牟尼如来。又欲说东北方而作是言。善男子。我见东北方去此佛国过九十八亿那由他百千佛土。有世界名无尘。其佛号除忧恼踊上广闻娑罗王如来。我本为菩萨行菩提行时。初劝彼如来于阿耨多罗三藐三菩提。令住六波罗蜜。我初将彼至诸佛所。令彼得授阿耨多罗三藐三菩提记。如所称名彼座皆动。乃至说众生八万四千种度。随事闻音见释迦牟尼如来闻如是法。彼众中有二菩萨。一名山蜜。二名等乐趣。时彼除忧恼踊上广闻娑罗王如来。告彼二菩萨言。汝等善男子。往彼娑诃世界以我辞曰。敬问释迦牟尼如来少病少恼安乐住不。彼白佛言。世尊。我等见彼娑诃佛刹地及虚空悉皆充满。乃至无有容一人处。我等何住。彼如来言。善男子。莫作是说。娑诃佛土无可住处。善男子。彼释迦牟尼佛如来容受宽博。具不可思议佛功德。彼如来以本愿故。怜愍仪法所容甚广。说三归依三乘说法。说三种戒现三脱门。于三恶趣拔济众生置三善道。善男子。彼释迦牟尼如来成佛未久。于时为众生于中石山帝眼夜叉宫娑罗窟一结加趺坐。七日无诤受解脱喜乐。彼如来身满娑罗窟。其窟中无四指空处如来之身所不满者。竟七日时。于十方十二那由他菩萨摩诃萨。至彼娑诃世界住彼山前。奉见恭敬释迦牟尼如来。乃至以此四法彼释迦牟尼佛胜诸如来。善男子。汝等持此月乐无垢华。如己所见往西南方娑诃佛刹。敬问释迦牟尼如来少病少恼安乐住不。尔时除忧恼踊上广闻娑罗王如来。以月乐无垢华。与山蜜乐等趣菩萨告言。善男子。承我神力至娑诃刹。时有二万人同声白言。我等亦承如来神力诣娑诃佛土。奉见恭敬亲近释迦牟尼如来。彼如来言。诸善男子随意可往。彼二菩萨与二万菩萨。俱承如来神力发无尘刹。以一念顷至此娑诃佛刹耆阇崛山中。叉手合掌。白释迦牟尼如来言。世尊。东北方有佛。乃至如前所说。彼佛遣此月乐无垢华。敬问世尊少病少恼安乐住不。如是降魔官如来座动。于中菩萨集者见彼降魔官如来座动。即问如来所由因缘。如前所说如是娑罗帝王佛。大力光佛。莲华上佛。栴檀弥楼王佛。海此岸明佛。智力佛。尔时东北方是等无量阿僧祇如来。各遣二菩萨持月乐无垢华。至此娑诃佛土。奉见敬问释迦牟尼如来。供养恭敬亲近听法。</p>
  <h2>入三昧门品第二十九</h2>
  <p>尔时一切众生集此娑诃佛刹者。释迦牟尼如来以神通力。令一一众生大如芥子。如是众生遍满侧塞娑诃佛刹地及虚空众生是满。乃至无容毫发之处。彼诸众生各不相充惟睹虚空。又诸石山须弥铁围大铁围山见山。上至诸天宫。下至金轮。悉无障蔽。众生之眼唯见释迦牟尼如来。入遍虚空法无断灭三昧。尔时如来内一切月乐无垢华诸毛孔中。是诸众生集娑诃世界者。皆悉得见彼诸众生。舍思惟观佛色身心。皆观如来毛孔。见毛孔中诸有园池。种种宝树。种种华果。枝叶茂盛。种种头舍。种种衣服。种种幡盖幢麾枳由罗。真珠璎珞以庄严树。譬如安乐世界园林茂盛。时诸众生皆作是念。我今宜往观于园林。时集此娑诃世界一切众生。从如来身毛孔入而坐其中。惟除在地狱饿鬼畜生及无色天尔时世尊还执神通其诸众生各得相见。即相问言。释迦牟尼如来今在何处。时弥勒菩萨普告大众言。咄汝众生皆当应知。我等今者尽皆集如来腹中。彼皆各各见其如来身相内外。然后乃至知集在如来腹中。彼皆生念。我等云何入如来腹。谁持我等置如来腹中。尔时弥勒菩萨。即以高声告大众。汝等当听此非余力。是如来神通变化。为饶益我等故。世尊今当说法。汝等一心谛听善思念之。时诸大众叉手合掌瞻仰世尊。尔时如来即说一切法门行经。何谓一切法门行经。谓度生死渊入八圣道。满足一切种智。自然智中有十事。一者至意发心回向解脱。二者于一切众生发大悲心。三者以饶益心摄一切众生。四者未度者度如大船师。五者未解者解诸颠倒。六者大师子吼惊动一切众生使观无我法。七者游诸世界觉一切法如幻梦影。八者庄严光饰一切世界净戒身力。九者成办如来十力满一切波罗蜜。十者为具四无畏如说修行为得十八不共法。无余菩萨如所闻法。皆悉修行除世愚惑是名十事一切法门行经。知至无相行门。思惟一切法。无我心无生灭。是不退不转不断不常无舍无证。说是法时。八十亿恒河沙数众生。即于如来腹中得不退转阿耨多罗三藐三菩提。于中过数菩萨摩诃萨。得种种三昧陀罗尼忍辱。时彼一切还从如来身毛孔出。于如来所得未曾有顶礼如来足已。各还十方至其本土。东方菩萨诚欲推寻释迦牟尼如来音轮身相。彼东方菩萨转转乃至东方过无量阿僧祇佛土犹故不尽。释迦牟尼佛如来音轮之声于彼闻如是音。文字句义皆悉备足。犹如释迦牟尼如来前坐听法无异。于彼一切亦不能知释迦牟尼如来身之增减。彼在所至处。见释迦牟尼如来身现在前。又见无量阿僧祇菩萨声闻。在释迦牟尼如来身一毛孔中出入无碍。一一毛孔亦如是。乃至见一切毛孔中众生出入亦复如是于十方亦如是说。尔时大众在如来腹者。皆从如来毛孔出已。头面礼世尊足。绕佛三匝住如来前。以众妙偈句义备足。同时赞叹称誉如来。尔时欲色界诸天。于虚空中雨众妙华华鬘涂香。作天伎乐悬诸天缯。幡盖幢麾衣服头舍。真珠璎珞供养如来。</p>
  <h2>嘱累品第三十</h2>
  <p>尔时有菩萨名无畏等持。叉手合掌前白佛言。世尊。此大授记当名何经。云何受持。佛言。一名入一切种智行陀罗尼门。二名诸佛之藏。三名多集。四名授菩萨记。五名入无畏道。六名入诸三昧。七名现诸佛土。八名如大海。九名过数。十名大悲分陀利。重白佛言。唯世尊。若善男子善女人。受持读诵此经为他人说。乃至一四句偈得几所福。佛言。此经功德吾先已说。今当为汝略说。若有善男子善女人。受持是经读诵书写为他人说。乃至一四句偈。是人得福过于菩萨十大劫中具行六波罗蜜者。所以者何此经能灭除诸天世人梵魔沙门婆罗门众夜叉罗刹龙乾闼婆鸠盘茶饿鬼毗舍遮紧那罗阿修罗等诸恶心故。又能除灭一切诸病斗诤怨嫉。又能除灭非时恶风霜雹暴雨。又能除灭疾疫饥馑。能令安隐常得丰乐。令人强健集会欢喜。不相顺者能令和合。有怨怖者施无畏乐。能灭结使增长善根。能令三恶趣脱诸苦际。又能示现三乘妙道。能令人得三昧陀罗尼忍辱。能饶益一切众生。能坐金刚座能破四魔。能觉助菩提法转法轮。乏圣七财众生能以菩萨法令得富足。我欲令多众生入无畏城故演说是法。今我是法当付嘱谁。谁能于后恶世之中宣布是法。令于诸方不退转菩萨皆得闻知。令除众生染著非法。贪著荣利处邪见法。无果报心皆悉除灭。尔时一切大众知如来心。众坐有一夜叉仙名那弥楼弗沙。时弥勒菩萨摩诃萨。手摄那弥楼弗沙臂。将至世尊所。佛言。汝大仙受持是法。乃至于后恶世之时广宣流布。令诸方不退转菩萨皆悉闻知。有得闻者住不退转心。彼白佛言。唯然世尊。我以本愿为夜叉仙。过八万四千大劫于行菩提行。我以劝过数众生游四梵处住不退转地。世尊。其有众生。于后恶世能受持书写读诵此经。乃至为他人说一四句偈。我当身自拥护。令彼法师无能恼者。佛说是经已。时诸大众天龙乾闼婆阿修罗世人。闻经欢喜作礼而去。</p>
</body></html>