<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>思益梵天所问经卷第三</title>
</head>
<body>
  <h1 class="head">思益梵天所问经卷第三</h1>
  <h2>菩萨无二品第十二</h2>
  <p>尔时，思益梵天白佛言：“世尊，是文殊师利法王子，在此大会而无所说。”</p>
  <p>佛即告文殊师利：“汝于此会所说法中可少说之。”</p>
  <p>文殊师利白佛言：“世尊，佛所得法宁可识不？”</p>
  <p>佛言：“不可识也。”</p>
  <p>“世尊，是法可说、可演、可论不？”</p>
  <p>佛言：“不可说，不可演，不可论。”</p>
  <p>“世尊，若是法不可说、不可演、不可论者，则不可示。”</p>
  <p>尔时，思益梵天谓文殊师利：“汝不为众生演说法乎？”</p>
  <p>文殊师利言：“梵天，法性中有二相耶？”</p>
  <p>梵天言：“无也。”</p>
  <p>文殊师利言：“一切法不入法性耶？”</p>
  <p>梵天言：“然。”</p>
  <p>文殊师利言：“若法性是不二相，一切法入法性中，云何当为众生说法？”</p>
  <p>梵天言：“颇有说法亦无二耶？”</p>
  <p>文殊师利言：“若决定得说者听者，可有说法，亦无有二。”</p>
  <p>文殊师利：“如来不说法耶？”</p>
  <p>文殊师利言：“佛虽说法不以二相。何以故？如来性无二故，虽有所说而无二也。”</p>
  <p>梵天言：“若一切法无二，其谁为二？”</p>
  <p>文殊师利言：“凡起贪著我故分别二耳！不二者，法性终不为二。虽种种分别为二，然其实际无有二相。”</p>
  <p>梵天言：“云何识无二法？”</p>
  <p>文殊师利言：“若无二可识则非无二。所以者何？无二相者不可识也。梵天，二即是识业。不可识法佛所说也，是法不尔如所说。何以故？是法无文字故。”</p>
  <p>“文殊师利，佛所说法终何所至？”</p>
  <p>文殊师利言：“佛所说法至无所至。”</p>
  <p>梵天言：“佛所说法不至涅槃耶？”</p>
  <p>文殊师利言：“涅槃中可得至耶？”</p>
  <p>梵天言：“涅槃无来处，无至处。”</p>
  <p>文殊师利言：“如是佛所说法至无所至。”</p>
  <p>梵天言：“是法谁听？”</p>
  <p>答言：“如所说。”</p>
  <p>梵天言：“云何如所说？”</p>
  <p>答言：“如不识不闻。”</p>
  <p>梵天言：“谁能听如来如是法？”</p>
  <p>答言：“不漏六尘者。”</p>
  <p>梵天言：“谁能知是法？”</p>
  <p>答言：“无识、无分别、无诤讼者。”</p>
  <p>梵天言：“云何比丘名多诤讼？”</p>
  <p>答言：“是好是恶，此名诤讼。是理是非理，此名诤讼。是垢是净，此名诤讼。是善是不善，此名诤讼。是持戒是毁戒，此名诤讼。是应作是不应作，此名诤讼。以是法得道，以是法得果，此名诤讼。梵天，若于法中有高下心贪著取受，皆是诤讼。佛所说法无有诤讼。梵天，乐戏论者无不诤讼，乐诤讼者无沙门法。乐沙门法者，无有妄想贪著。”</p>
  <p>梵天言：“云何比丘随佛语，随佛教？”</p>
  <p>答言：“若比丘称赞毁辱其心不动，是名随佛教。若比丘不随文字语言，是名随佛语。又比丘灭一切诸相，是名随佛教。不违于义，是名随佛语。若比丘守护于法，是名随佛教。不违佛语，是名随佛语。”</p>
  <p>梵天言：“云何比丘能守护法？”</p>
  <p>答言：“若比丘不逆平等，不坏法性，是名能守护法。”</p>
  <p>梵天言：“云何比丘亲近于佛？”</p>
  <p>答言：“若比丘于诸法中，不见有法若近若远，是名亲近于佛。”</p>
  <p>梵天言：“云何比丘给侍于佛？”</p>
  <p>答言：“若比丘身口意无所作，是名给侍于佛。”</p>
  <p>梵天言：“谁能供养佛？”</p>
  <p>答言：“若不起福业，不起无动业者。”</p>
  <p>梵天言：“谁能见佛？”</p>
  <p>答言：“若不著肉眼，不著天眼，不著慧眼，是名能见佛。”</p>
  <p>梵天言：“谁能见法？”</p>
  <p>答言：“不逆诸因缘法者。”</p>
  <p>梵天言：“谁能顺见诸因缘法？”</p>
  <p>答言：“不起平等，不见平等所生相者。”</p>
  <p>梵天言：“谁得真智？”</p>
  <p>答言：“不生不灭诸漏者。”</p>
  <p>梵天言：“谁能随学如来？”</p>
  <p>答言：“不起不受，不取不舍诸法者。”</p>
  <p>梵天言：“谁名正行？”</p>
  <p>答言：“不堕三界者。”</p>
  <p>梵天言：“谁为善人？”</p>
  <p>答言：“不受后身者。”</p>
  <p>梵天言：“谁为乐人？”</p>
  <p>答言：“无我、无我所者。”</p>
  <p>梵天言：“谁为得脱？”</p>
  <p>答言：“不坏缚者。”</p>
  <p>梵天言：“谁为得度？”</p>
  <p>答言：“不住生死、不住涅槃者。”</p>
  <p>梵天言：“漏尽比丘尽何事耶？”</p>
  <p>答言：“若有所尽，不名漏尽。知诸漏空相，随如是知，名为漏尽。”</p>
  <p>梵天言：“谁为实语？”</p>
  <p>答言：“离诸言论道者。”</p>
  <p>梵天言：“谁为入道？”</p>
  <p>答言：“凡夫有入圣道行者，知一切有为法无所从来，无所从去，则为入道。”</p>
  <p>梵天言：“谁能见圣谛？”</p>
  <p>答言：“无有见圣谛者。所以者何？随所有见皆为虚妄，无所见者乃名见谛。”</p>
  <p>梵天言：“不见何法名为见谛？”</p>
  <p>答言：“不见一切诸见名为见谛。”</p>
  <p>梵天言：“是谛当于何求？”</p>
  <p>答言：“当于四颠倒中求。”</p>
  <p>梵天言：“何故作如是说？”</p>
  <p>答言：“求四颠倒，不得净，不得常，不得乐，不得我。若不得净是即不净，若不得常是即无常，若不得乐是即为苦，若不得我是即无我。梵天，一切法空无我，是为圣谛。若能如是求谛，是人不见苦，不断集，不证灭，不修道。”</p>
  <p>梵天言：“云何名修道？”</p>
  <p>答言：“若不分别是法、是非法，离于二相，名为修道。以是道求一切法不得，是名为道。是道不令人离生死至涅槃。所以者何？不离不至乃名圣道。”</p>
  <p>尔时，有摩诃罗梵天子，名曰等行，问文殊师利：“何谓优婆塞归依佛、归依法、归依僧？”</p>
  <p>答言：“优婆塞不起二见，不起我见不起彼见，不起我见不起佛见，不起我见不起法见，不起我见不起僧见，是名归依佛、归依法、归依僧。又优婆塞，不以色见佛，不以受想行识见佛，是名归依佛。优婆塞，于法无所分别，亦不行非法，是名归依法。若优婆塞，不离有为法见无为法，不离无为法见有为法，是名归依僧。又优婆塞，不得佛，不得法，不得僧，是名归依佛、归依法、归依僧。”</p>
  <p>尔时，等行菩萨问文殊师利言：“是诸菩萨发菩提心者，为趣何所？”</p>
  <p>答曰：“趣于虚空。所以者何？阿耨多罗三藐三菩提同虚空故。”</p>
  <p>等行言：“云何菩萨名发阿耨多罗三藐三菩提心？”</p>
  <p>答言：“若菩萨知一切发非发，一切法非法，一切众生非众生，是名菩萨发阿耨多罗三藐三菩提心。”</p>
  <p>尔时，等行菩萨白佛言：“世尊，所言菩萨，菩萨者，为何谓耶？“</p>
  <p>佛言：“善男子，若菩萨于邪定众生发大悲心，于正定众生不见殊异，故言菩萨。所以者何？菩萨不为正定众生，不为不定众生故发心，但为度邪定众生故，而起大悲发阿耨多罗三藐三菩提心，故言菩萨。”</p>
  <h2>名字义品第十三</h2>
  <p>尔时，菩提菩萨白佛言：“世尊，我等亦乐说所以为菩萨。”</p>
  <p>佛言：“便说。”</p>
  <p>菩提菩萨言：“譬如男子、女人，受一日戒无毁无缺，若菩萨如是从初发心乃至成佛，于其中间常修净行，是名菩萨。”</p>
  <p>坚意菩萨言：“若菩萨成就深固慈心，是名菩萨。”</p>
  <p>度众生菩萨言：“譬如桥船渡人不倦无有分别，若心如是，是名菩萨。”</p>
  <p>断恶道菩萨言：“若菩萨于诸佛国投足之处，即时一切恶道皆灭，是名菩萨。”</p>
  <p>观世音菩萨言：“若菩萨众生见者，即时毕定于阿耨多罗三藐三菩提，又称其名者得免众苦，是名菩萨。”</p>
  <p>得大势菩萨言：“若菩萨所投足处，震动三千大千世界及魔宫殿，是名菩萨。”</p>
  <p>无疲倦菩萨言：“若恒河沙等劫为一日一夜，以是三十日为一月，十二月为岁。以是岁数，若过百千万亿劫，得值一佛。如是于恒河沙等佛所行诸梵行修集功德，然后受阿耨多罗三藐三菩提记，心不休息无有疲倦，是名菩萨。”</p>
  <p>导师菩萨言：“若菩萨于堕邪道众生生大悲心，令入正道不求恩报，是名菩萨。”</p>
  <p>须弥山菩萨言：“若菩萨于一切法无所分别，如须弥山一于众色，是名菩萨。”</p>
  <p>那罗延菩萨言：“若菩萨不为一切烦恼所坏，是名菩萨。”</p>
  <p>心力菩萨言：“若菩萨以心思惟一切诸法无有错谬，是名菩萨。”</p>
  <p>师子游步自在菩萨言：“若菩萨于诸论中，不怖不畏得深法忍，能使一切外道怖畏，是名菩萨。”</p>
  <p>不可思议菩萨言：“若菩萨知心相不可思议，无所思惟分别，是名菩萨。”</p>
  <p>善寂天子言：“若菩萨能于一切天宫中生而无所染，亦不得是无染之法，是名菩萨。”</p>
  <p>实语菩萨言：“若菩萨有所发言常以真实，乃至梦中亦无妄语，是名菩萨。”</p>
  <p>喜见菩萨言：“若菩萨能见一切色皆是佛色，是名菩萨。”</p>
  <p>常惨菩萨言：“若菩萨见堕生死众生，其心不乐世间诸乐，欲自度己身亦度众生，是名菩萨。”</p>
  <p>心无碍菩萨言：“若菩萨于一切烦恼众魔而不瞋碍，是名菩萨。”</p>
  <p>常喜根菩萨言：“若菩萨常以善根自满其愿，亦满他愿，所作皆办，是名菩萨。”</p>
  <p>散疑女菩萨言：“若菩萨于一切法中不生疑悔，是名菩萨。”</p>
  <p>师子童女菩萨言：“若菩萨无男法、无女法而现种种色身，为成就众生故，是名菩萨。”</p>
  <p>宝女菩萨言：“若菩萨于诸宝中不生爱乐，但乐三宝，是名菩萨。”</p>
  <p>毗舍佉达多优婆夷言：“若菩萨有所得者则无菩提。若不得一切法，不生一切法，不灭一切法，是名菩萨。”</p>
  <p>跋陀婆罗居士言：“若菩萨众生闻其名者，毕定于阿耨多罗三藐三菩提，是名菩萨。”</p>
  <p>宝月童子言：“若菩萨常修童子梵行，乃至不以心念五欲，何况身受？是名菩萨。”</p>
  <p>忉利天子曼陀罗华香菩萨言：“若菩萨持戒熏心，常流诸善法香不流余香，是名菩萨。”</p>
  <p>作喜菩萨言：“若菩萨喜乐三法，谓供养佛、演说法、教化众生，是名菩萨。”</p>
  <p>思益梵天言：“若菩萨所见之法皆是佛法，是名菩萨。”</p>
  <p>弥勒菩萨言：“若菩萨众生见者，即得慈心三昧，是名菩萨。”</p>
  <p>文殊师利法王子言：”若菩萨虽说诸法，而不起法相，不起非法相，是名菩萨。”</p>
  <p>网明菩萨言：“若菩萨光明能灭一切众生烦恼，是名菩萨。”</p>
  <p>普华菩萨言：“若菩萨见诸如来满十方世界，如林华敷，是名菩萨。”</p>
  <p>如是诸菩萨各各随所乐说已，尔时佛告等行菩萨：“若菩萨能代一切众生受诸苦恼，亦复能舍一切福事与诸众生，是名菩萨。”</p>
  <h2>论寂品第十四</h2>
  <p>尔时，思益梵天问等行菩萨言：“善男子，汝今以何行为行？”</p>
  <p>答言：“我以随一切有为法众生行为行。”</p>
  <p>又问：“随一切有为法众生，以何为行？”</p>
  <p>答言：“诸佛所行，是随一切有为法众生行也。”</p>
  <p>又问：“诸佛以何为行？”</p>
  <p>答言：“诸佛以第一义空为行。”</p>
  <p>又问：“凡夫所行，诸佛亦以是行，有何差别？”</p>
  <p>等行言：“汝欲令空中有差别耶？”</p>
  <p>答言：“不也。”</p>
  <p>等行言：“如来不说一切法空耶？”</p>
  <p>答言：“然。”</p>
  <p>“是故，梵天，一切法无有差别，是诸行相亦复如是。所以者何？如来不说诸法有差别也。”</p>
  <p>尔时，思益梵天问文殊师利言：“所言行处，行为何谓耶？”</p>
  <p>答言：“于诸行中有四梵行，是名行处行。若人离四梵行不名行处行，能行四梵行是名行处行。梵天，若人成就四梵行，虽于空闲旷野中行，是名行处行。若不成就四梵行，虽于楼殿堂阁、金银床榻、妙好被褥于此中行，不名行处行，亦复不能善知行处相。”</p>
  <p>又问：“菩萨以何行知见清净？”</p>
  <p>答言：“于诸行中能净我见。”</p>
  <p>又问：“若得我实性，即得实知见耶？”</p>
  <p>答言：“然，若见我实性，即是实知见。譬如国王典金藏人，因已出用知余在者；如是因知我实性故，得实知见。”</p>
  <p>又问：“云何得我实性？”</p>
  <p>答言：“若得无我法。所以者何？我毕竟无根本、无决定故。若能如是知者，是名得我实性。”</p>
  <p>又问：“如我解文殊师利所说义，以见我故即是见佛。所以者何？我性即是佛性。文殊师利，谁能见佛？”</p>
  <p>答言：“不坏我见者。所以者何？我见即是法见，以法见能见佛。”</p>
  <p>又问：“颇有无所行名为正行耶？”</p>
  <p>答言：“有。若不行一切有为法，是名正行。”</p>
  <p>又问：“云何行名为正行？”</p>
  <p>答言：“若不为见故行，不为断、不为证、不为修故行，是名正行。”</p>
  <p>又问：“慧眼为见何法？”</p>
  <p>答言：“若有所见不名慧眼，慧眼不见有为法、不见无为法。所以者何？有为法皆虚妄分别，无虚妄分别，是名慧眼。无为法空无所有，过诸眼道，是故慧眼亦不见无为法。”</p>
  <p>又问：“颇有因缘正行比丘不得道果耶？”</p>
  <p>答言：“有。正行中无道无果，无行无得，无有得果差别。梵天，无所得故乃名为得。若有所得，当知是为增上慢人。正行者无增上慢，无增上慢则无行无得。”</p>
  <p>又问：“得何法故名为得道？”</p>
  <p>文殊师利言：“若法不自生，不他生，亦不众缘生，从本已来常无有生，得是法故说名得道。”</p>
  <p>又问：“若法不生，为何所得？”</p>
  <p>答言：“若知法不生即名为得。是故佛说，若见诸有为法不生相，即入正位。”</p>
  <p>又问：“何等名为正位？”</p>
  <p>答言：“我及涅槃等不作二，是名正位。又行平等故，名为正位。以平等出诸苦恼故，名为正位。入了义中故，名为正位。除一切忆念故，名为正位。”</p>
  <p>尔时，世尊赞文殊师利言：“善哉！善哉！快说此言，诚如所说！”</p>
  <p>说是法时，七千比丘不受诸法漏尽心得解脱，三万二千诸天远尘离垢得法眼净，十千人离欲得定，二百人发阿耨多罗三藐三菩提心，五百菩萨得无生法忍。</p>
  <p>尔时，思益梵天白佛言：“世尊，是文殊师利法王子，能作佛事大饶益众生。”</p>
  <p>文殊师利言：“佛出于世，不为益法故出，不为损法故出。”</p>
  <p>梵天言：“佛岂不灭度无量众生，仁者亦不利益无量众生耶？”</p>
  <p>文殊师利言：“汝欲于无众生中得众生耶？”</p>
  <p>答言：“不也。”</p>
  <p>“梵天，汝欲得众生决定相耶？”</p>
  <p>答言：“不也。”</p>
  <p>“梵天，汝欲得诸佛有出生相于世间耶？”</p>
  <p>答言：“不也。”</p>
  <p>“梵天，何等是众生为佛所灭度者？”</p>
  <p>梵天言：“如仁所说义，无生死，无涅槃。”</p>
  <p>文殊师利言：“如是诸佛世尊，不得生死，不得涅槃。佛诸弟子得解脱者，亦不得生死，不得涅槃。所以者何？是涅槃，是生死，但假名字有言说耳！实无生死往来灭尽得涅槃。”</p>
  <p>又问：“谁能信是法耶？”</p>
  <p>答言：“于诸法中无贪著者。”</p>
  <p>又问：“若贪著者，于何贪著？”</p>
  <p>答言：“贪著虚妄。梵天，若贪著是实者，终无增上慢人。以贪著虚妄故，行者知之而不贪著，若不贪著则无有流，若无有流则无往来生死，若无往来生死是则灭度。”</p>
  <p>又问：“何故说言灭度？”</p>
  <p>答言：“灭度者，名为众缘不和合。若无明不和合诸行因缘，则不起诸行；若不起诸行，是名为灭；不起相是毕竟灭，得是道故则无生处，如是名为四圣谛。”</p>
  <h2>如来二事品第十五</h2>
  <p>尔时，等行菩萨谓文殊师利言：“如汝所说皆为真实。”</p>
  <p>答言：“一切言说皆为真实。”</p>
  <p>又问：“虚妄言说亦真实耶？”</p>
  <p>答言：“如是。所以者何？是诸言说皆为虚妄，无处无方。若法皆虚妄，无处无方，是故一切言说皆是真实。善男子，提婆达语、如来语，无异无别。所以者何？一切言说，皆是如来言说，不出如故。一切言说有所说事，皆以无所说故得有所说，是故一切言说皆等，文字同故，文字无念故，文字空故。”</p>
  <p>等行言：“如来不说凡夫语言、贤圣语言耶？”</p>
  <p>文殊师利言：“然。以文字说凡夫语言，亦以文字说贤圣语言。如是，善男子，诸文字有分别是凡夫言说、是贤圣言说耶？”</p>
  <p>等行答言：“不也。”</p>
  <p>文殊师利言：“如诸文字无分别，一切贤圣亦无分别，是故贤圣无有言说。所以者何？贤圣不以文字相，不以众生相，不以法相，有所说也。譬如钟鼓众缘和合而有音声，是诸钟鼓亦无分别；如是诸贤圣善知众因缘故，于诸言说无贪无碍。”</p>
  <p>等行言：“如佛所说，汝等集会当行二事，若说法、若圣默然。”</p>
  <p>“何谓说法？何谓圣默然？”</p>
  <p>答言：“若说法不违佛、不违法、不违僧，是名说法。若知法即是佛，离相即是法，无为即是僧，是名圣默然。又善男子，因四念处有所说，名为说法。于一切法无所忆念，名圣默然。因四正勤有所说，名为说法。以诸法等不作等不作不等，名圣默然。因四如意足有所说，名为说法。若不起身心，名圣默然。因五根、五力有所说，名为说法。若不随他语有所信，为不取不舍故，分别诸法一心安住，无念念中解一切法，常定性断一切戏论慧，名圣默然。因七菩提分有所说，名为说法。若常行舍心无所分别，无增无减，名圣默然。因八圣道分有所说，名为说法。若知说法相如筏喻，不依法，不依非法，名圣默然。善男子，于是三十七助道法，若能开解演说，名为说法。若身证是法，亦不离身见法，亦不离法见身，于是观中不见二相、不见不二相，如是现前知见而亦不见，名圣默然。又善男子，若不妄想著我，不妄想著彼，不妄想著法有所说，名为说法。若至不可说相，能离一切言说音声，得不动处入离相心，名圣默然。又善男子，若知一切众生诸根利钝而教诲之，名为说法。常入于定心不散乱，名圣默然。”</p>
  <p>等行言：“如我解文殊师利所说义，一切声闻、辟支佛无有说法，亦无圣默然。所以者何？不能了知一切众生诸根利钝，亦复不能常在于定。文殊师利，若有真实问，何等是世间说法者，何等是世间圣默然者，则当为说诸佛是也。所以者何？诸佛善能分别一切众生诸根利钝，亦常在定。”</p>
  <p>佛告文殊师利：“如是，如是，如等行所说，唯诸佛如来有此二法。”</p>
  <p>尔时，须菩提白佛言：“世尊，我亲从佛闻：‘汝等集会，当行二事：若说法，若圣默然。’世尊，若声闻不能行者，云何如来敕诸比丘行此二事？”</p>
  <p>佛告须菩提：“于汝意云何？若声闻不从他闻，能说法、能圣默然不？”</p>
  <p>须菩提言：“不也。”</p>
  <p>“须菩提，是故当知一切声闻、辟支佛，无有说法，无圣默然。”</p>
  <p>尔时，文殊师利谓须菩提言：“长老须菩提，如来了知众生八万四千行，汝于此中有智慧，能随其所应为说法不？”</p>
  <p>答言：“不也。”</p>
  <p>“今须菩提能入观一切众生心三昧，住是三昧通达一切众生心心所行，自心他心无所妨碍不？”</p>
  <p>答言：“不也。”</p>
  <p>“须菩提，如来于众生八万四千行，随其所应为说法药，又常住定平等相中心不动摇，而通达一切众生心心所行。须菩提，是故当知，一切声闻、辟支佛不及此事。须菩提，或有众生多淫欲者，以观净得解脱，不以不净，唯佛能知。或有众生多瞋恚者，以观过得解脱，不以慈心，唯佛能知。或有众生多愚痴者，以不共语得解脱，不以说法，唯佛能知。或有众生等分行者，不以观净，不以不净，不以观过，不以慈心，不以不共语，不以说法得解脱者，随其根性以诸法平等而为说法使得解脱，唯佛能知。是故如来，于诸说法人中为最第一，禅定人中亦最第一。”</p>
  <p>尔时，须菩提问文殊师利：“若声闻、辟支佛不能如是说法，不能如是圣默然者，诸菩萨有成就如是功德，能说法、能圣默然不？”</p>
  <p>答言：“唯佛当知。”</p>
  <p>于是佛告须菩提：“有三昧名入一切语言心不散乱，若菩萨成就此三昧皆得是功德。”</p>
  <p>尔时，文殊师利谓等行菩萨：“善男子，为众生八万四千行故，说八万四千法藏，名为说法。常在一切灭受想行定中，名圣默然。善男子，我若一劫若减一劫，能说是义，是名说法相，是圣默然相犹不能尽。”</p>
  <p>于是佛告等行菩萨：“善男子，乃往过去无量无边不可思议阿僧祇劫，时世有佛，号曰普光，劫曰名闻，国名喜见。彼国严净，丰乐安隐，天人炽盛。其地皆以众宝庄严，柔软细滑，生宝莲华一切香树，充满其中常出妙香。善男子，喜见国土有四百亿四天下，一一天下纵广八万四千由旬。其中诸城纵广一由旬，皆以众宝校饰。一一城者有一万五千聚落村邑而围绕之。一一聚落村邑无量百千人众充满其中。彼时人民所见色像，心皆喜悦无可憎恶，亦悉皆得念佛三昧，是以国土名曰喜见。若他方世界诸来菩萨皆得快乐，余国不尔。</p>
  <p>“善男子，其普光佛，以三乘法为弟子说，亦多乐说如是法音：‘汝等比丘当行二事：若说法，若圣默然。’善男子，尔时上方医王佛土，有二菩萨，一名无尽意，二名益意，来诣普光佛所，头面礼足，右绕三匝，恭敬合掌，却住一面。时普光佛，为二菩萨广说净明三昧：‘所以名曰净明三昧者？若菩萨入是三昧，即得解脱一切诸相及烦恼著，亦于一切佛法得净光明，是故名为净明三昧。又前际一切法净，后际一切法净，现在一切法净，是三世毕竟净，无能令不净，性常净故，是以说一切诸法性常清净。何谓诸法性净？谓一切法空相，离有所得故；一切法无相相，离忆想分别故；一切法无作相，不取不舍，无求无愿，毕竟离自性故，是名性常清净。以是常净相，知生死性即是涅槃，涅槃性即是一切法性，是故说心性常清净。善男子，譬如虚空，若受垢污无有是处；心性亦如是，若有垢污无有是处。又如虚空，虽为烟尘云雾覆翳，不明不净，而不能染污虚空之性。设染污者不可复净，以虚空实不染污故，还见清净。凡夫心亦如是，虽邪忆念起诸烦恼，然其心相不可垢污。设垢污者不可复净，以心相实不垢污性常明净，是故心得解脱。善男子，是名入净明三昧门。’彼二菩萨闻是三昧，于诸法中得不可思议法光明。</p>
  <p>“尔时，无尽意菩萨白普光佛言：‘世尊，我等已闻入净明三昧门，当以何行行此法门？’佛告无尽意：‘善男子，汝等当行二行：若说法，若圣默然。’时二菩萨从佛受教，头面礼佛足，绕三匝而出，趣一园林，自以神力化作宝楼于中修行。时有梵天名曰妙光，与七万二千梵俱来至其所，头面礼足，问二菩萨：‘善男子，普光如来说言：‘汝等比丘集会当行二事：若说法，若圣默然。善男子，何谓说法？何谓圣默然？’二菩萨言：‘汝今善听，我当少说，唯有如来乃通达耳！’于是二菩萨以二句义，为诸梵众广分别说。时七万二千梵皆得无生法忍，妙光梵天得普光明三昧。是二菩萨，于七万六千岁，以无碍辩力答其所问，不懈不息分别二句，互相问答而不穷尽。于是普光佛，在虚空中作如是言：‘善男子，勿于文字言说而起诤讼！凡诸言说皆空如响，如所问答亦如是。汝等二人皆得无碍辩才及无尽陀罗尼，若于一劫若百劫，说此二句辩不可尽。善男子，佛法是寂灭相第一之义，此中无有文字不可得说，诸所言说皆无义利。是故汝等，当随此义，勿随文字。’是二菩萨闻佛教已，默然而止。”</p>
  <p>佛告等行：“以是当知，菩萨若以辩才说法，于百千万劫若过百千万劫，不可穷尽。”又告等行：“于意云何？彼二菩萨岂异人乎？勿造斯观！无尽意者，今文殊师利是。益意菩萨者，今汝身是。妙光梵天者，今思益梵天是。”</p>
  <h2>得圣道品第十六</h2>
  <p>尔时，等行菩萨白佛言：“未曾有也！世尊，诸佛菩提为大饶益，如所说行精进众生。世尊，其懈怠不能如说行者，虽值百千万佛，无能为也。当知从勤精进得出菩提。”</p>
  <p>尔时，文殊师利谓等行菩萨：“善男子，汝知菩萨云何行名勤精进？”</p>
  <p>答言：“若菩萨能得圣道，名勤精进。”</p>
  <p>又问：“云何行能得圣道？”</p>
  <p>答曰：“若于诸法无所分别，如是行者，能得圣道。”</p>
  <p>又问：“云何名得圣道已？”</p>
  <p>答曰：“若行者于平等中见诸法平等，是名得圣道已。”</p>
  <p>又问：“平等可得见耶？”</p>
  <p>答言：“不也。所以者何？若平等可见则非平等。”</p>
  <p>思益梵天谓文殊师利：“若行者于平等中不见诸法，是名得圣道已。”</p>
  <p>文殊师利言：“何故不见？”</p>
  <p>思益言：“离二相故不见，不见即是正见。”</p>
  <p>又问：“谁能正见世间？”</p>
  <p>答言：“不坏世间相者。”</p>
  <p>又问：“云何为不坏世间相？”</p>
  <p>答言：“色如无别无异，受想行识如无别无异。若行者见五阴平等如相，是名正见世间。”</p>
  <p>又问：“何等是世间相？”</p>
  <p>答言：“灭尽是世间相。”</p>
  <p>又问：“灭尽相复可尽耶？”</p>
  <p>答言：“灭尽相者不可尽也。”</p>
  <p>又问：“何故说言世间是灭尽相？”</p>
  <p>答言：“世间毕竟尽相，是相不可尽。所以者何？已尽者不复尽也。”</p>
  <p>又问：“佛不说一切有为法是尽相耶？”</p>
  <p>答言：“世间是尽相终不可尽，是故佛说一切有为法是尽相。”</p>
  <p>又问：“何故数名有为法？”</p>
  <p>答言：“以尽相故名有为法。”</p>
  <p>又问：“有为法者为住何所？”</p>
  <p>答言：“无为性中住。”</p>
  <p>又问：“有为法、无为法有何差别？”</p>
  <p>答言：“有为法、无为法，文字言说有差别耳！所以者何？以文字言说言是有为、是无为，若求有为、无为实相则无差别，以实相无差别故。”</p>
  <p>又问：“何等是诸法实相义？”</p>
  <p>答言：“一切法平等无有差别，是诸法实相义。”</p>
  <p>又问：“何等为义？”</p>
  <p>答言：“以文字说令人得解故名为义。所以者何？实相义者，不如文字所说。诸佛虽以文字有所言说，而于实相无所增减。文殊师利，一切言说皆非言说，是故佛语名不可说，诸佛不可以言相说故。”</p>
  <p>又问：“云何得说佛相？”</p>
  <p>答言：“诸佛如来不可以色身说相，不可以三十二相说相，不可以诸功德法说相。”</p>
  <p>又问：“诸佛可离色身、三十二相、诸功德法而说相耶？”</p>
  <p>答言：“不也。所以者何？色身如，三十二相如，诸功德法如，诸佛不即是如，亦不离如，如是可说佛相，不失如故。”</p>
  <p>又问：“诸佛世尊得何等故号名为佛？”</p>
  <p>答言：“诸佛世尊通达诸法性相如故，说名如来正遍知者。”</p>
  <h2>志大乘品第十七</h2>
  <p>于是等行菩萨白佛言：“世尊，何谓菩萨发行大乘？”</p>
  <p>尔时，世尊以偈答言：</p>
  <p>“菩萨不坏色， 发行菩提心，</p>
  <p>知色即菩提， 是名行菩提。</p>
  <p>知色菩提然， 等入于如相，</p>
  <p>不坏诸法性， 是名行菩提。</p>
  <p>不坏诸法性， 则为菩提义，</p>
  <p>是菩提义中， 亦无有菩提，</p>
  <p>正行第一义， 是名行菩提。</p>
  <p>愚于阴界入， 而欲求菩提，</p>
  <p>阴界入即是， 离是无菩提。</p>
  <p>若有诸菩萨， 于上中下法，</p>
  <p>不取亦不舍， 是名行菩提。</p>
  <p>若法及非法， 不分别为二，</p>
  <p>亦不得不二， 是名行菩提。</p>
  <p>若二则有为， 非二则无为，</p>
  <p>离是二边者， 是名行菩提。</p>
  <p>是人过凡夫， 亦不入法位，</p>
  <p>未得果而圣， 是世间福田，</p>
  <p>行于世间法， 处中如莲华，</p>
  <p>遵修最上道， 是名行菩提。</p>
  <p>世间所行处， 悉于是中行，</p>
  <p>世间所贪著， 于中得解脱，</p>
  <p>菩萨无所畏， 不没生死渊，</p>
  <p>无忧无疲惓， 而行菩提道。</p>
  <p>斯人能善知， 法性真实相，</p>
  <p>是故不分别， 是法是非法。</p>
  <p>行于佛道时， 无法可舍离，</p>
  <p>亦无法可受， 是名菩提相。</p>
  <p>一切法无相， 犹若如虚空，</p>
  <p>终不作是念， 是相是可相。</p>
  <p>善知世所行， 遍知方便力，</p>
  <p>能充满一切， 众生之所愿。</p>
  <p>常住于平等， 护持佛正法，</p>
  <p>一切无所念， 是则如来法。</p>
  <p>若有佛无佛， 是法常住世，</p>
  <p>能通达此相， 是名护持法。</p>
  <p>诸法之实相， 了达知其义，</p>
  <p>安住于此中， 而为人演说。</p>
  <p>行于甚深法， 魔所不能测，</p>
  <p>是人于诸法， 无所贪著故。</p>
  <p>愿求诸佛慧， 亦不著愿求，</p>
  <p>是慧于十方， 求之不可得。</p>
  <p>诸佛慧无碍， 不著法非法，</p>
  <p>若能不著此， 究竟得佛道。</p>
  <p>其诸乐善人， 布施转高尊，</p>
  <p>舍一切所有， 而心不倾动。</p>
  <p>诸法不可舍， 亦复不可取，</p>
  <p>一切世间法， 根本不可得。</p>
  <p>能知一切法， 非施非舍相，</p>
  <p>是名大施主， 于法无所见。</p>
  <p>是等诸菩萨， 不计我我所，</p>
  <p>是故行施时， 不生贪惜心。</p>
  <p>诸所有布施， 皆回向佛道，</p>
  <p>布施及菩提， 不住是二相。</p>
  <p>无作无起戒， 当住于此中，</p>
  <p>亦不作是念， 我住是持戒。</p>
  <p>智者知戒相， 不生亦不作，</p>
  <p>是故戒清净， 犹若如虚空。</p>
  <p>观身如镜像， 言说如响声，</p>
  <p>心则如幻化， 不以戒自高。</p>
  <p>其心常柔软， 安处寂灭性，</p>
  <p>悉除一切恶， 通达于善法。</p>
  <p>持戒及毁戒， 不得此二相，</p>
  <p>如是见法性， 则持无漏戒。</p>
  <p>已度忍辱岸， 能忍一切恶，</p>
  <p>于诸众生类， 其心常平等。</p>
  <p>诸法念念灭， 其性常不住，</p>
  <p>于中无骂辱， 亦无有恭敬。</p>
  <p>若节节解身， 其心终不动，</p>
  <p>知心不在内， 亦复不在外。</p>
  <p>身怨及刀杖， 皆从四大起，</p>
  <p>于地水火风， 未曾有伤损，</p>
  <p>通达于此事， 常行忍辱法，</p>
  <p>菩萨行如是， 众生不能动。</p>
  <p>勇猛勤精进， 坚住于大乘，</p>
  <p>是人于身心， 而无所依止，</p>
  <p>虽知生死本， 其际不可得，</p>
  <p>为诸众生故， 庄严大誓愿。</p>
  <p>法无决定生， 何许有灭相？</p>
  <p>本际不可得， 为颠倒故说。</p>
  <p>法性不可议， 常住于世间，</p>
  <p>若能知如是， 不生亦不灭。</p>
  <p>菩萨念众生， 不解是法相，</p>
  <p>为之勤精进， 令得离颠倒。</p>
  <p>诸佛常不得， 众生决定相，</p>
  <p>而彼弘本愿， 当观精进力。</p>
  <p>思惟一切法， 知皆如幻化，</p>
  <p>不得坚牢相， 观之如虚空。</p>
  <p>从虚妄分别， 贪著生苦恼，</p>
  <p>为斯开法门， 令得入涅槃。</p>
  <p>为彼行精进， 而不坏于法，</p>
  <p>离法非法故， 常行真精进。</p>
  <p>是等行远离， 了达无诤定，</p>
  <p>独处无愦闹， 常畏于生死。</p>
  <p>乐住于闲居， 犹如犀一角，</p>
  <p>游戏诸禅定， 明达诸神通。</p>
  <p>心常住平等， 处空闲聚落，</p>
  <p>威仪无变异， 恒乐于禅定。</p>
  <p>信解常定法， 及寂灭无漏，</p>
  <p>其心得解脱， 故说常定者。</p>
  <p>自住平等法， 以此导众生，</p>
  <p>不违平等行， 故说常定者。</p>
  <p>志念常坚固， 不忘菩提心，</p>
  <p>亦能化众生， 故说常定者。</p>
  <p>常念于诸佛， 真实法性身，</p>
  <p>远离色身相， 故说常定者。</p>
  <p>常修念于法， 如诸法实相，</p>
  <p>亦无有忆念， 故说常定者。</p>
  <p>常修念于僧， 僧即是无为，</p>
  <p>离数及非数， 常入如是者。</p>
  <p>悉见十方佛， 一切众生类，</p>
  <p>而于眼色中， 终不生二相。</p>
  <p>诸佛所说法， 一切能听受，</p>
  <p>而于耳声中， 亦不生二相。</p>
  <p>能于一心中， 知诸众生心，</p>
  <p>自心及彼心， 此二不分别。</p>
  <p>忆念过去世， 如恒河沙劫，</p>
  <p>是先及是后， 亦复不分别。</p>
  <p>能至无量土， 现诸神通力，</p>
  <p>而于身心中， 无有疲倦想。</p>
  <p>分别知诸法， 乐说辩无尽，</p>
  <p>于无央数劫， 开示法性相。</p>
  <p>智慧度彼岸， 善解阴界入，</p>
  <p>常为众生说， 无取无戏论。</p>
  <p>善知因缘法， 远离二边相，</p>
  <p>知是烦恼因， 亦知是净因。</p>
  <p>信解因缘法， 则无诸邪见，</p>
  <p>法皆属因缘， 无有定根本。</p>
  <p>我见与佛见， 空见生死见，</p>
  <p>涅槃之见等， 皆无是诸见。</p>
  <p>无量智慧光， 知诸法实相，</p>
  <p>无闇无障碍， 是行菩提道。</p>
  <p>是乘名大乘， 不可思议乘，</p>
  <p>悉容受众生， 犹不尽其量。</p>
  <p>一切诸乘中， 是乘为第一，</p>
  <p>如是大乘者， 能出生余乘。</p>
  <p>余乘有限量， 不能受一切，</p>
  <p>唯此无上乘， 能悉受众生。</p>
  <p>若行此无量， 虚空之大乘，</p>
  <p>于一切众生， 无有悭吝心。</p>
  <p>虚空无有量， 亦无有形色，</p>
  <p>大乘亦如是， 无量无障碍。</p>
  <p>若一切众生， 乘于此大乘，</p>
  <p>当观是乘相， 宽博多所容。</p>
  <p>无量无数劫， 说大乘功德，</p>
  <p>及乘此乘者， 不可得穷尽。</p>
  <p>若人闻是经， 乃至持一偈，</p>
  <p>永脱于诸难， 得到安隐处。</p>
  <p>敬念此经者， 舍是身已后，</p>
  <p>终不堕恶道， 常生天人中。</p>
  <p>于后恶世时， 若得闻是经，</p>
  <p>我皆与授记， 究竟成佛道。</p>
  <p>若住此经者， 佛法在是人，</p>
  <p>是人在佛法， 亦能转法轮。</p>
  <p>若人持是经， 能转无量劫，</p>
  <p>生死诸往来， 得近于佛道。</p>
  <p>若能持是经， 精进大智慧，</p>
  <p>是名极勇猛， 能破魔军众。</p>
  <p>我于燃灯佛， 住忍得受记，</p>
  <p>若有乐是经， 我授记亦然。</p>
  <p>若人于佛后， 能解说是经，</p>
  <p>佛虽不在世， 为能作佛事。”</p>
  <p>佛说是偈时，五千天子皆发阿耨多罗三藐三菩提心，二千菩萨得无生法忍，十千比丘不受诸法漏尽心得解脱，三万二千人远尘离垢，于诸法中得法眼净。</p>
  <h2>发菩提心品第十八</h2>
  <p>尔时，文殊师利法王子白佛言：“世尊，如我解佛所说义，若有人发菩提愿，是为邪愿。所以者何？诸有所得悉皆是邪。若计得菩提而发愿者，是人诸所作行皆为是邪。所以者何？菩提不在欲界，不在色界，不在无色界，菩提无有住处，不应发愿。世尊，譬如有人愿得虚空，宁得虚空不？”</p>
  <p>佛言：“不也。”</p>
  <p>“世尊，菩萨亦复如是，发同虚空相菩提之愿，即是发虚空愿。菩提出过三世非是受相，不可愿也。若菩萨起二相，发菩提心作是念：‘生死与菩提异，邪见与菩提异，涅槃与菩提异。’是则不行菩提道也。”</p>
  <p>尔时，思益梵天谓文殊师利：“菩萨云何行名菩提行？”</p>
  <p>答言：“若菩萨行一切法而于法无所行，是名行菩提行。所以者何？出过一切所行，是行菩提。”</p>
  <p>又问：“云何出过一切所行，是行菩提？”</p>
  <p>答言：“离眼、耳、鼻、舌、身、意诸缘相，是名出过一切所行。”</p>
  <p>又问：“出过有何义？”</p>
  <p>答言：“不出过平等。所以者何？一切法平等即是菩提。”</p>
  <p>又问：“云何是发菩提愿？”</p>
  <p>答言：“当如菩提。”</p>
  <p>又问：“云何为菩提？”</p>
  <p>答言：“菩提非过去、非未来、非现在，是故菩萨应以三世清净心发菩提愿。梵天，如过去、未来、现在法，从本以来常不生，不生故不可说，如是发愿无所发愿，是发一切愿。所以者何？以是行道能得萨婆若。”</p>
  <p>又问：“何故说言萨婆若？”</p>
  <p>答言：“悉知一切真智慧故名萨婆若。”</p>
  <p>又问：“何等是真智慧？”</p>
  <p>答言：“无变异相，如众生无变异相，真智慧亦无变异相。”</p>
  <p>又问：“云何是众生相？”</p>
  <p>答言：“假名字毕竟离是众生相，如是相则无变异。若众生与菩提异，是为变异。如菩提相，众生亦尔，是故无变异。菩提不可以余道得，但以我平等故菩提平等，众生性平等无我故，如是可得菩提，是故菩提无有变异。所以者何？如虚空无变异相，一切诸法亦无变异相。”</p>
  <p>尔时，思益梵天谓文殊师利：“如来是实语者，能说如是法。”</p>
  <p>文殊师利言：“如来于法无所说。何以故？如来尚不得诸法，何况说法？”</p>
  <p>思益言：“如来岂不说诸法是世间、是出世间，是有为、是无为耶？”</p>
  <p>文殊师利言：“于汝意云何？是虚空可说、可分别不？”</p>
  <p>思益言：“不也。”</p>
  <p>文殊师利言：“今说虚空名字，以所说故有生有灭耶？”</p>
  <p>思益言：“不也。”</p>
  <p>文殊师利言：“如来说法亦复如是，不以说故诸法有生有灭，如此说法是不可说相，亦以此法有所教诲，是无所教诲。所以者何？如说法性、不说法性亦如是，是故说一切法住于如中，是如亦无所住。”</p>
  <p>尔时，释、梵、四天王俱在会中，即以天华散于佛上而作是言：“世尊，若善男子、善女人，闻文殊师利说是法，有信解者当知是人能破魔怨。所以者何？文殊师利今所说法，能破一切邪见妄想。世尊，若善男子、善女人，闻是法不惊不怖，当知是人不从小功德来。若是经所在之处，当知此处则为诸佛拥护受用。若闻是经处，当知此处转于法轮。是经在所住处，聚落村邑、山林旷野、塔寺僧坊、经行之处，诸魔外道贪著之人不能侵娆。世尊，若人多供养过去诸佛，乃能得闻如是经典。世尊，我等于此经中得智慧光明，而不能得报佛及文殊师利、思益梵天之恩。世尊，我等所从闻经，于是法师生世尊想，我等常当随侍说是经者。此善男子常为诸天之所拥护，若人书写是经读诵解说时，无量诸天为听法故来至其所。”</p>
  <p>尔时，世尊赞释梵四天王等大众言：“善哉！善哉！如汝所说。若三千大千世界满中珍宝以为一分，闻是经者所得功德以为一分，福胜于彼！置是三千大千世界，若恒河沙等十方世界满中珍宝，闻是经者所得功德，复胜于彼！诸善男子，若欲得功德者当听是经，欲得身色端正，欲得财富，欲得眷属，欲得自在，欲得具足天乐人乐，欲得名称，欲得多闻、忆念坚固、正行威仪、戒、定、智慧、解达经书，欲得善知识，欲得三明六通，欲得一切善法，欲得阿耨多罗三藐三菩提，欲得与一切众生乐具，欲得涅槃者，当听是经，受持读诵，如法修行，广为人说。诸善男子，若行是经者，我不见其人不得如此具足快乐。</p>
  <p>“诸善男子，我今语汝，若人所从闻是经处，若和尚、若阿阇梨，我不见世间供养之具能报其恩。是法出于世间，世间供养所不能报。是法度于世间，世间财物所不能报。是法无染，染污之物所不能报。诸善男子，是法余无能报，惟有一事，如说修行。若人于此法中能如说行者，是名能报师恩，亦为恭敬于师净毕报恩，是名不空食人信施，是名顺如来语、顺如来教，是名越渡诸流，是名过诸险道，是名建立胜幢，是名能破敌阵；是名师子之王，无所畏故；是名象王，心柔软故；是名牛王，外道论师无能坏故；是名医王，能疗一切众生病故；是名无所惊怖，能说甚深法故；是名能具足舍，舍诸烦恼故；是名持清净戒，究尽善法故；是名得大忍辱，离我我所故；是名大精进力，于无量劫心无倦故；是名具足禅定，常念系心住一处故；是名有大智慧，善解言说诸章句故；是名有大威德，以无量福庄严身相故；是名有大威德，能蔽日月诸光明故；是名大力，持佛十力故；是名大云，能震法雷故；是名大雨，能灭烦恼尘故；是名为舍，至涅槃故；是名大救，救生死畏故；是名灯明，离无明闇故；是名归趣，魔所怖者之所依故；是名众生究竟之道，是名得位，坐道场故；是名已得法眼，是名见诸法如，是名知空法相；是名安住大悲，是名安立大慈，是名不舍一切众生；是名背于小乘，是名向于大乘；是名除舍颠倒，是名至于平等；是名入于法位，是名安住道场；是名破坏诸魔，是名转于法轮。诸善男子，我若一劫若减一劫，称扬赞叹说是如说修行功德，不可穷尽，如来之辩亦不可尽。”</p>
  <p>尔时，会中有天子，名不退转，白佛言：“世尊，所说随法行，随法行者为何谓耶？”</p>
  <p>佛告天子：“随法行者，不行一切法。所以者何？若不行诸法，则不分别是正是邪。如是行者则不行善、不行不善，不行有漏、不行无漏，不行世间、不行出世间，不行有为、不行无为，不行生死、不行涅槃，是名随法行。若起法相者，是则不名随法行也。若念言我行是法，是则戏论不随法行。若不受一切法则随法行，于一切法无忆念、无分别、无所行，是名随法行。”</p>
  <p>尔时，不退转天子白佛言：“世尊，若能如是随法行者，是人毕竟不复邪行。所以者何？正行者名为毕竟。住邪道者无随法行，住正道者有随法行。世尊，行正行者无有邪法。所以者何？诸法平等无差别故。”</p>
  <p>尔时，思益梵天谓不退转天子：“汝于此中随法行不？”</p>
  <p>答言：“若世尊所说法中有二相者，我当行随法行。今以无二相是随法行，于中行者及所行法俱不可得。梵天，我以不二法行随法行，离诸分别故如诸法如行，是名随法行。”</p>
  <p>思益言：“汝未曾见此佛土耶？”</p>
  <p>天子言：“此佛土亦未曾见我。”</p>
  <p>思益言：“此佛土不能思惟分别见与不见。”</p>
  <p>天子言：“我亦不思惟分别曾于佛土见与不见。”</p>
  <p>思益言：“何人未见能见？”</p>
  <p>答言：“一切凡夫未见圣法位，若能入者是为先所未见而见。是法位相非眼所见，非耳、鼻、舌、身、意识所知，但应随如相见，如眼如乃至意如，法位如亦如是。若能如是见者，是名正见。”</p>
</body></html>