<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>佛说八阳神咒经</title>
</head>
<body>
  <h1 class="head">佛说八阳神咒经</h1>
  <p>闻如是。一时佛在王舍城灵鸟山中。时与大比丘众千二百五十人菩萨千人俱。皆如弥勒菩萨等。佛告舍利弗。东方去是过一恒沙有佛刹。佛号快乐如来无所著等正觉。今现在说法。国土名不可胜。</p>
  <p>舍利弗。东方去是过二恒沙有佛刹。佛号月英幢王如来无所著等正觉。今现在说法。国土名欢乐。</p>
  <p>舍利弗。东方去是过三恒沙有佛刹。佛号等遍明如来无所著等正觉。今现在说法。国土名喜爱。</p>
  <p>舍利弗。东方去是过四恒沙有佛刹。佛号分别过出清净如来无所著等正觉。今现在说法。国土名内哙。</p>
  <p>舍利弗。东方去是过五恒沙有佛刹。佛号等功德明首如来无所著等正觉。今现在说法。国土名无狐疑。</p>
  <p>舍利弗。东方去是过六恒沙有佛刹。佛号本草树首如来无所著等正觉。今现在说法。国土名无毒螫。</p>
  <p>舍利弗。东方去是过七恒沙有佛刹。佛号过宝莲华如来无所著等正觉。今现在说法。国土名莲华香。</p>
  <p>舍利弗。东方去是过八恒沙有佛刹。佛号宝乐莲华快住树王如来无所著等正觉。今现在说法。国土名甘音声称说。</p>
  <p>复次舍利弗。诸佛如来清净国土。彼方无五浊无爱欲无女人无意垢无咒诅无相择。</p>
  <p>复次舍利弗。诸佛如来。若有善男子善女人闻是八佛名者。受持讽诵读奉行者。终不堕三恶道。除五不中止罪。</p>
  <p>复次舍利弗。是善男子善女人。若有持是八佛名及国土名者。受持讽读奉行之者。以是功德若发菩萨心。所生处常遇陀邻尼。常遇相好常遇相音。常遇右转福。是善男子善女人。奉行是八佛教令如其正行者。女人所生处转为男子。</p>
  <p>复次舍利弗。诸佛如来。是善男子善女人。以平旦净澡漱正衣服。昼夜各三时奉读是经。得功德无量。第一四天王常拥护是善男子善女人。若在县官中当读是经。若在怨家中当读是经。若在盗贼中当读是经。若在水火中当读是经。若在海水中逢风浪恐怖当读是经。若在军兵对斗中当读是经。若为蛊毒所中当读是经。若闻恶鸟鸣若恶梦当读是经。若为龙神所中当读是经。若为诸魔所中恐怖毛起者当读是经。若有急恐病疫疾痛者。持是八阳咒经咒之立得除愈。是时佛说要偈。</p>
  <p class="l-js-5c">是土无如来　　持是国土名</p>
  <p class="l-js-5c">一切众恶除　　疾得登正道</p>
  <p class="l-js-5c">所生常遇佛　　见觉大欢喜</p>
  <p class="l-js-5c">照是世上尊　　等心供事之</p>
  <p class="l-js-5c">百劫以无数　　著常当离之</p>
  <p class="l-js-5c">疾逮泥洹道　　奉是诸佛名</p>
  <p class="l-js-5c">今现诸如来　　奉行明教名</p>
  <p class="l-js-5c">为人朴直软　　在在见所生</p>
  <p class="l-js-5c">端正相好具　　巨亿万家生</p>
  <p class="l-js-5c">勇猛好布施　　为人不悭贪</p>
  <p class="l-js-5c">女人闻是要　　踊跃大欢喜</p>
  <p class="l-js-5c">去离女人身　　所生为男子</p>
  <p class="l-js-5c">诸兵不敢害　　蛊道亦不幸</p>
  <p class="l-js-5c">县官及盗贼　　终不害是人</p>
  <p class="l-js-5c">五魔不能娆　　将帅及官属</p>
  <p class="l-js-5c">奉行是经者　　不能中得便</p>
  <p>尔时第一四天王弥勒菩萨等白佛言。我曹当共拥护持是八阳咒经一切学者。我曹当并力拥护病者令愈。佛说如是。第一四天王。弥勒菩萨等比丘众。及诸天龙鬼神人民阿须伦。闻经欢喜为佛作礼而去。</p>
  <p>咒曰：唵啊咖唎　曼哩曼哩　曼哆哩　莎诃</p>
</body></html>