<!DOCTYPE html>
<html>
<head>
  <meta charset="utf-8"/>
  <meta name="author" content="地婆诃罗/唐"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>佛说大乘四法经</title>
</head>
<body>
  <h1 class="head">佛说大乘四法经</h1>
  <p>如是我闻。一时薄伽梵在室罗筏。住誓多林给孤独园。与大苾刍众千二百五十人俱。复有无量菩萨摩诃萨众。尔时世尊告诸苾刍。有四种法。菩萨摩诃萨。尽其寿量常应修行。乃至虽遇丧命因缘。亦不得舍。何者为四。诸苾刍菩萨尽寿。乃至逢遇丧命因缘。必定不得舍菩提心。诸苾刍菩萨尽寿。乃至逢遇丧命因缘。必定不得舍善知识。诸苾刍菩萨尽寿。乃至逢遇丧命因缘。不得弃舍堪忍爱乐。诸苾刍菩萨尽寿。乃至逢遇丧命因缘。必定不得舍阿练若。诸苾刍如是四法菩萨尽寿常应坚持。宁丧身命而不舍离。尔时世尊重演其义。说伽他曰。</p>
  <p class="l-js-5c">世间明慧者　　应发菩提心</p>
  <p class="l-js-5c">常思一切智　　恒近善知识</p>
  <p class="l-js-5c">住堪忍爱乐　　依止阿练若</p>
  <p class="l-js-5c">犹如师子王　　远离诸惊怖</p>
  <p>诸明慧者修行此法。速能超出众魔罗网。疾证无上正等菩提。时薄伽梵说此经已。诸苾刍等。欢喜奉行。</p>
</body></html>