<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>妙法莲华经卷第一</title>
</head>
<body>
  <h1 class="head">妙法莲华经卷第一</h1>
  <h2>序品第一</h2>
  <p>如是我闻：一时，佛住王舍城耆阇崛山中，与大比丘众万二千人俱，皆是阿罗汉，诸漏已尽，无复烦恼，逮得己利，尽诸有结，心得自在。其名曰：阿若憍陈如、摩诃迦叶、优楼频螺迦叶、迦耶迦叶、那提迦叶、舍利弗、大目揵连、摩诃迦旃延、阿[少/兔]楼驮、劫宾那、憍梵波提、离婆多、毕陵伽婆蹉、薄拘罗、摩诃拘絺罗、难陀、孙陀罗难陀、富楼那弥多罗尼子、须菩提、阿难、罗睺罗，如是众所知识大阿罗汉等。复有学无学二千人，摩诃波阇波提比丘尼与眷属六千人俱，罗睺罗母耶输陀罗比丘尼亦与眷属俱。菩萨摩诃萨八万人，皆于阿耨多罗三藐三菩提不退转，皆得陀罗尼、乐说辩才，转不退转法轮，供养无量百千诸佛，于诸佛所植众德本，常为诸佛之所称叹，以慈修身善入佛慧，通达大智到于彼岸，名称普闻无量世界，能度无数百千众生。其名曰：文殊师利菩萨、观世音菩萨、得大势菩萨、常精进菩萨、不休息菩萨、宝掌菩萨、药王菩萨、勇施菩萨、宝月菩萨、月光菩萨、满月菩萨、大力菩萨、无量力菩萨、越三界菩萨、跋陀婆罗菩萨、弥勒菩萨、宝积菩萨、导师菩萨，如是等菩萨摩诃萨八万人俱。</p>
  <p>尔时，释提桓因与其眷属二万天子俱。复有名月天子、普香天子、宝光天子、四大天王，与其眷属万天子俱。自在天子、大自在天子，与其眷属三万天子俱。娑婆世界主梵天王、尸弃大梵、光明大梵等，与其眷属万二千天子俱。有八龙王，难陀龙王、跋难陀龙王、娑伽罗龙王、和修吉龙王、德叉迦龙王、阿那婆达多龙王、摩那斯龙王、优钵罗龙王等，各与若干百千眷属俱。有四紧那罗王，法紧那罗王、妙法紧那罗王、大法紧那罗王、持法紧那罗王，各与若干百千眷属俱。有四乾闼婆王，乐乾闼婆王、乐音乾闼婆王、美乾闼婆王、美音乾闼婆王，各与若干百千眷属俱。有四阿修罗王，婆稚阿修罗王、佉罗骞驮阿修罗王、毗摩质多罗阿修罗王、罗睺阿修罗王，各与若干百千眷属俱。有四迦楼罗王，大威德迦楼罗王、大身迦楼罗王、大满迦楼罗王、如意迦楼罗王，各与若干百千眷属俱。韦提希子阿阇世王，与若干百千眷属俱。各礼佛足，退坐一面。</p>
  <p>尔时世尊，四众围绕，供养恭敬，尊重赞叹，为诸菩萨说大乘经，名《无量义》，教菩萨法佛所护念。佛说此经已，结跏趺坐，入于无量义处三昧，身心不动。是时，天雨曼陀罗华、摩诃曼陀罗华、曼殊沙华、摩诃曼殊沙华，而散佛上及诸大众，普佛世界六种震动。</p>
  <p>尔时会中，比丘、比丘尼、优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩睺罗伽、人非人，及诸小王、转轮圣王，是诸大众得未曾有，欢喜合掌，一心观佛。</p>
  <p>尔时，佛放眉间白毫相光，照东方万八千世界靡不周遍，下至阿鼻地狱，上至阿迦尼吒天。于此世界，尽见彼土六趣众生。又见彼土现在诸佛，及闻诸佛所说经法。并见彼诸比丘、比丘尼、优婆塞、优婆夷，诸修行得道者。复见诸菩萨摩诃萨，种种因缘、种种信解、种种相貌行菩萨道。复见诸佛般涅槃者。复见诸佛般涅槃后，以佛舍利起七宝塔。</p>
  <p>尔时，弥勒菩萨作是念：“今者世尊现神变相，以何因缘而有此瑞？今佛世尊入于三昧，是不可思议现希有事，当以问谁？谁能答者？”复作此念：“是文殊师利法王之子，已曾亲近供养过去无量诸佛，必应见此希有之相，我今当问。”尔时，比丘、比丘尼、优婆塞、优婆夷，及诸天龙鬼神等，咸作此念：“是佛光明神通之相，今当问谁？”</p>
  <p>尔时，弥勒菩萨欲自决疑，又观四众比丘、比丘尼、优婆塞、优婆夷，及诸天龙鬼神等众会之心，而问文殊师利言：“以何因缘而有此瑞神通之相，放大光明照于东方万八千土，悉见彼佛国界庄严？”于是弥勒菩萨，欲重宣此义，以偈问曰：</p>
  <p>“文殊师利，　导师何故，　眉间白毫，　大光普照？</p>
  <p>雨曼陀罗，　曼殊沙华，　栴檀香风，　悦可众心。</p>
  <p>以是因缘，　地皆严净，　而此世界，　六种震动。</p>
  <p>时四部众，　咸皆欢喜，　身意快然，　得未曾有。</p>
  <p>眉间光明，　照于东方，　万八千土，　皆如金色，</p>
  <p>从阿鼻狱，　上至有顶，　诸世界中，　六道众生，</p>
  <p>生死所趣，　善恶业缘，　受报好丑，　于此悉见。</p>
  <p>又睹诸佛，　圣主师子，　演说经典，　微妙第一。</p>
  <p>其声清净，　出柔软音，　教诸菩萨，　无数亿万。</p>
  <p>梵音深妙，　令人乐闻，　各于世界，　讲说正法。</p>
  <p>种种因缘，　以无量喻，　照明佛法，　开悟众生。</p>
  <p>若人遭苦，　厌老病死，　为说涅槃，　尽诸苦际。</p>
  <p>若人有福，　曾供养佛，　志求胜法，　为说缘觉。</p>
  <p>若有佛子，　修种种行，　求无上慧，　为说净道。</p>
  <p>“文殊师利，　我住于此，　见闻若斯，　及千亿事，</p>
  <p>如是众多，　今当略说。</p>
  <p>我见彼土，　恒沙菩萨，　种种因缘，　而求佛道。</p>
  <p>或有行施，　金银珊瑚，　真珠摩尼，　砗磲玛瑙，</p>
  <p>金刚诸珍，　奴婢车乘，　宝饰辇舆，　欢喜布施，</p>
  <p>回向佛道，　愿得是乘，　三界第一，　诸佛所叹。</p>
  <p>或有菩萨，　驷马宝车，　栏楯华盖，　轩饰布施。</p>
  <p>复见菩萨，　身肉手足，　及妻子施，　求无上道。</p>
  <p>又见菩萨，　头目身体，　欣乐施与，　求佛智慧。</p>
  <p>文殊师利，　我见诸王，　往诣佛所，　问无上道，</p>
  <p>便舍乐土，　宫殿臣妾，　剃除须发，　而被法服。</p>
  <p>或见菩萨，　而作比丘，　独处闲静，　乐诵经典。</p>
  <p>又见菩萨，　勇猛精进，　入于深山，　思惟佛道。</p>
  <p>又见离欲，　常处空闲，　深修禅定，　得五神通。</p>
  <p>又见菩萨，　安禅合掌，　以千万偈，　赞诸法王。</p>
  <p>复见菩萨，　智深志固，　能问诸佛，　闻悉受持。</p>
  <p>又见佛子，　定慧具足，　以无量喻，　为众讲法，</p>
  <p>欣乐说法，　化诸菩萨，　破魔兵众，　而击法鼓。</p>
  <p>又见菩萨，　寂然宴默，　天龙恭敬，　不以为喜。</p>
  <p>又见菩萨，　处林放光，　济地狱苦，　令入佛道。</p>
  <p>又见佛子，　未尝睡眠，　经行林中，　勤求佛道。</p>
  <p>又见具戒，　威仪无缺，　净如宝珠，　以求佛道。</p>
  <p>又见佛子，　住忍辱力，　增上慢人，　恶骂捶打，</p>
  <p>皆悉能忍，　以求佛道。</p>
  <p>又见菩萨，　离诸戏笑，　及痴眷属，　亲近智者，</p>
  <p>一心除乱，　摄念山林，　亿千万岁，　以求佛道。</p>
  <p>或见菩萨，　肴膳饮食，　百种汤药，　施佛及僧；</p>
  <p>名衣上服，　价值千万，　或无价衣，　施佛及僧；</p>
  <p>千万亿种，　栴檀宝舍，　众妙卧具，　施佛及僧；</p>
  <p>清净园林，　华果茂盛，　流泉浴池，　施佛及僧；</p>
  <p>如是等施，　种果微妙，　欢喜无厌，　求无上道。</p>
  <p>或有菩萨，　说寂灭法，　种种教诏，　无数众生。</p>
  <p>或见菩萨，　观诸法性，　无有二相，　犹如虚空。</p>
  <p>又见佛子，　心无所著，　以此妙慧，　求无上道。</p>
  <p>文殊师利，　又有菩萨，　佛灭度后，　供养舍利。</p>
  <p>又见佛子，　造诸塔庙，　无数恒沙，　严饰国界。</p>
  <p>宝塔高妙，　五千由旬，　纵广正等，　二千由旬。</p>
  <p>一一塔庙，　各千幢幡，　珠交露幔，　宝铃和鸣。</p>
  <p>诸天龙神，　人及非人，　香华伎乐，　常以供养。</p>
  <p>“文殊师利，　诸佛子等，　为供舍利，　严饰塔庙。</p>
  <p>国界自然，　殊特妙好，　如天树王，　其华开敷。</p>
  <p>佛放一光，　我及众会，　见此国界，　种种殊妙。</p>
  <p>诸佛神力，　智慧希有，　放一净光，　照无量国。</p>
  <p>我等见此，　得未曾有，　佛子文殊，　愿决众疑。</p>
  <p>四众欣仰，　瞻仁及我，　世尊何故，　放斯光明？</p>
  <p>佛子时答，　决疑令喜，　何所饶益，　演斯光明？</p>
  <p>佛坐道场，　所得妙法，　为欲说此，　为当授记？</p>
  <p>示诸佛土，　众宝严净，　及见诸佛，　此非小缘。</p>
  <p>文殊当知，　四众龙神，　瞻察仁者，　为说何等？”</p>
  <p>尔时，文殊师利语弥勒菩萨摩诃萨及诸大士：“善男子等，如我惟忖，今佛世尊欲说大法，雨大法雨，吹大法螺，击大法鼓，演大法义。诸善男子，我于过去诸佛曾见此瑞，放斯光已即说大法。是故当知，今佛现光亦复如是，欲令众生咸得闻知一切世间难信之法，故现斯瑞。</p>
  <p>“诸善男子，如过去无量无边不可思议阿僧祇劫，尔时有佛，号日月灯明如来、应供、正遍知、明行足、善逝、世间解、无上士、调御丈夫、天人师、佛世尊，演说正法，初善、中善、后善，其义深远，其语巧妙，纯一无杂，具足清白梵行之相。为求声闻者，说应四谛法，度生老病死，究竟涅槃。为求辟支佛者，说应十二因缘法。为诸菩萨说应六波罗蜜，令得阿耨多罗三藐三菩提，成一切种智。次复有佛，亦名日月灯明；次复有佛，亦名日月灯明；如是二万佛，皆同一字，号日月灯明，又同一姓，姓颇罗堕。</p>
  <p>“弥勒当知，初佛后佛皆同一字，名日月灯明，十号具足，所可说法初中后善。其最后佛未出家时，有八王子：一名有意，二名善意，三名无量意，四名宝意，五名增意，六名除疑意，七名向意，八名法意。是八王子，威德自在，各领四天下。是诸王子，闻父出家得阿耨多罗三藐三菩提，悉舍王位亦随出家，发大乘意，常修梵行，皆为法师，已于千万佛所植诸善本。是时日月灯明佛，说大乘经，名《无量义》，教菩萨法佛所护念。说是经已，即于大众中结跏趺坐，入于无量义处三昧，身心不动。是时，天雨曼陀罗华、摩诃曼陀罗华、曼殊沙华、摩诃曼殊沙华，而散佛上及诸大众，普佛世界六种震动。尔时，会中比丘、比丘尼、优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩睺罗伽、人非人，及诸小王、转轮圣王等，是诸大众得未曾有，欢喜合掌，一心观佛。尔时，如来放眉间白毫相光，照东方万八千佛土靡不周遍，如今所见是诸佛土。</p>
  <p>“弥勒当知，尔时会中有二十亿菩萨乐欲听法。是诸菩萨见此光明普照佛土，得未曾有，欲知此光所为因缘。时有菩萨，名曰妙光，有八百弟子。是时日月灯明佛从三昧起，因妙光菩萨说大乘经，名《妙法莲华》，教菩萨法佛所护念，六十小劫不起于座。时会听者亦坐一处，六十小劫身心不动，听佛所说谓如食顷。是时众中，无有一人若身若心而生懈惓。日月灯明佛，于六十小劫说是经已，即于梵、魔、沙门、婆罗门及天、人、阿修罗众中，而宣此言：‘如来于今日中夜当入无余涅槃。’时有菩萨，名曰德藏，日月灯明佛即授其记，告诸比丘：‘是德藏菩萨，次当作佛，号曰净身多陀阿伽度阿罗诃三藐三佛陀。’佛授记已，便于中夜入无余涅槃。佛灭度后，妙光菩萨持《妙法莲华经》，满八十小劫为人演说。日月灯明佛八子，皆师妙光，妙光教化令其坚固阿耨多罗三藐三菩提。是诸王子，供养无量百千万亿佛已，皆成佛道。其最后成佛者，名曰燃灯。八百弟子中有一人，号曰求名，贪著利养，虽复读诵众经而不通利，多所忘失，故号求名。是人亦以种诸善根因缘故，得值无量百千万亿诸佛，供养恭敬，尊重赞叹。</p>
  <p>“弥勒当知，尔时妙光菩萨，岂异人乎？我身是也。求名菩萨，汝身是也。今见此瑞与本无异，是故惟忖，今日如来当说大乘经，名《妙法莲华》，教菩萨法佛所护念。”</p>
  <p>尔时，文殊师利于大众中，欲重宣此义，而说偈言：</p>
  <p>“我念过去世，　无量无数劫，</p>
  <p>有佛人中尊，　号日月灯明。</p>
  <p>世尊演说法，　度无量众生，</p>
  <p>无数亿菩萨，　令入佛智慧。</p>
  <p>佛未出家时，　所生八王子，</p>
  <p>见大圣出家，　亦随修梵行。</p>
  <p>时佛说大乘，　经名无量义，</p>
  <p>于诸大众中，　而为广分别。</p>
  <p>佛说此经已，　即于法座上，</p>
  <p>跏趺坐三昧，　名无量义处。</p>
  <p>天雨曼陀华，　天鼓自然鸣，</p>
  <p>诸天龙鬼神，　供养人中尊。</p>
  <p>一切诸佛土，　即时大震动，</p>
  <p>佛放眉间光，　现诸希有事。</p>
  <p>此光照东方，　万八千佛土，</p>
  <p>示一切众生，　生死业报处。</p>
  <p>有见诸佛土，　以众宝庄严，</p>
  <p>琉璃玻璃色，　斯由佛光照。</p>
  <p>及见诸天人，　龙神夜叉众，</p>
  <p>乾闼紧那罗，　各供养其佛。</p>
  <p>又见诸如来，　自然成佛道，</p>
  <p>身色如金山，　端严甚微妙，</p>
  <p>如净琉璃中，　内现真金像。</p>
  <p>世尊在大众，　敷演深法义，</p>
  <p>一一诸佛土，　声闻众无数，</p>
  <p>因佛光所照，　悉见彼大众。</p>
  <p>或有诸比丘，　在于山林中，</p>
  <p>精进持净戒，　犹如护明珠。</p>
  <p>又见诸菩萨，　行施忍辱等，</p>
  <p>其数如恒沙，　斯由佛光照。</p>
  <p>又见诸菩萨，　深入诸禅定，</p>
  <p>身心寂不动，　以求无上道。</p>
  <p>又见诸菩萨，　知法寂灭相，</p>
  <p>各于其国土，　说法求佛道。</p>
  <p>“尔时四部众，　见日月灯佛，</p>
  <p>现大神通力，　其心皆欢喜，</p>
  <p>各各自相问：‘是事何因缘？’</p>
  <p>天人所奉尊，　适从三昧起，</p>
  <p>赞妙光菩萨：‘汝为世间眼，</p>
  <p>一切所归信，　能奉持法藏，</p>
  <p>如我所说法，　唯汝能证知。’</p>
  <p>世尊既赞叹，　令妙光欢喜，</p>
  <p>说是法华经，　满六十小劫，</p>
  <p>不起于此座。　所说上妙法，</p>
  <p>是妙光法师，　悉皆能受持。</p>
  <p>佛说是法华，　令众欢喜已，</p>
  <p>寻即于是日，　告于天人众：</p>
  <p>‘诸法实相义，　已为汝等说，</p>
  <p>我今于中夜，　当入于涅槃。</p>
  <p>汝一心精进，　当离于放逸，</p>
  <p>诸佛甚难值，　亿劫时一遇。’</p>
  <p>世尊诸子等，　闻佛入涅槃，</p>
  <p>各各怀悲恼：‘佛灭一何速！’</p>
  <p>圣主法之王，　安慰无量众：</p>
  <p>‘我若灭度时，　汝等勿忧怖！</p>
  <p>是德藏菩萨，　于无漏实相，</p>
  <p>心已得通达，　其次当作佛，</p>
  <p>号曰为净身，　亦度无量众。’</p>
  <p>佛此夜灭度，　如薪尽火灭，</p>
  <p>分布诸舍利，　而起无量塔。</p>
  <p>比丘比丘尼，　其数如恒沙，</p>
  <p>倍复加精进，　以求无上道。</p>
  <p></p>
  <p>“是妙光法师，　奉持佛法藏，</p>
  <p>八十小劫中，　广宣法华经。</p>
  <p>是诸八王子，　妙光所开化，</p>
  <p>坚固无上道，　当见无数佛。</p>
  <p>供养诸佛已，　随顺行大道，</p>
  <p>相继得成佛，　转次而授记。</p>
  <p>最后天中天，　号曰燃灯佛，</p>
  <p>诸仙之导师，　度脱无量众。</p>
  <p>是妙光法师，　时有一弟子，</p>
  <p>心常怀懈怠，　贪著于名利，</p>
  <p>求名利无厌，　多游族姓家，</p>
  <p>弃舍所习诵，　废忘不通利，</p>
  <p>以是因缘故，　号之为求名。</p>
  <p>亦行众善业，　得见无数佛，</p>
  <p>供养于诸佛，　随顺行大道，</p>
  <p>具六波罗蜜，　今见释师子，</p>
  <p>其后当作佛，　号名曰弥勒，</p>
  <p>广度诸众生，　其数无有量。</p>
  <p>彼佛灭度后，　懈怠者汝是，</p>
  <p>妙光法师者，　今则我身是。</p>
  <p>“我见灯明佛，　本光瑞如此，</p>
  <p>以是知今佛，　欲说法华经。</p>
  <p>今相如本瑞，　是诸佛方便，</p>
  <p>今佛放光明，　助发实相义。</p>
  <p>诸人今当知，　合掌一心待，</p>
  <p>佛当雨法雨，　充足求道者。</p>
  <p>诸求三乘人，　若有疑悔者，</p>
  <p>佛当为除断，　令尽无有余。”</p>
  <h2>方便品第二</h2>
  <p>尔时，世尊从三昧安详而起，告舍利弗：“诸佛智慧甚深无量，其智慧门难解难入，一切声闻、辟支佛所不能知。所以者何？佛曾亲近百千万亿无数诸佛，尽行诸佛无量道法，勇猛精进，名称普闻，成就甚深未曾有法，随宜所说，意趣难解。</p>
  <p>“舍利弗，吾从成佛已来，种种因缘，种种譬喻，广演言教，无数方便引导众生，令离诸著。所以者何？如来方便知见波罗蜜，皆已具足。舍利弗，如来知见广大深远，无量无碍，力无所畏，禅定解脱三昧，深入无际，成就一切未曾有法。舍利弗，如来能种种分别巧说诸法，言辞柔软悦可众心。舍利弗，取要言之，无量无边未曾有法，佛悉成就。</p>
  <p>“止！舍利弗，不须复说。所以者何？佛所成就第一希有难解之法，唯佛与佛乃能究尽诸法实相。所谓诸法，如是相，如是性，如是体，如是力，如是作，如是因，如是缘，如是果，如是报，如是本末究竟等。”</p>
  <p>尔时，世尊欲重宣此义，而说偈言：</p>
  <p>“世雄不可量，　诸天及世人，</p>
  <p>一切众生类，　无能知佛者。</p>
  <p>佛力无所畏，　解脱诸三昧，</p>
  <p>及佛诸余法，　无能测量者。</p>
  <p>本从无数佛，　具足行诸道，</p>
  <p>甚深微妙法，　难见难可了。</p>
  <p>于无量亿劫，　行此诸道已，</p>
  <p>道场得成果，　我已悉知见。</p>
  <p>如是大果报，　种种性相义，</p>
  <p>我及十方佛，　乃能知是事。</p>
  <p>是法不可示，　言辞相寂灭，</p>
  <p>诸余众生类，　无有能得解，</p>
  <p>除诸菩萨众，　信力坚固者。</p>
  <p>诸佛弟子众，　曾供养诸佛，</p>
  <p>一切漏已尽，　住是最后身，</p>
  <p>如是诸人等，　其力所不堪。</p>
  <p>假使满世间，　皆如舍利弗，</p>
  <p>尽思共度量，　不能测佛智。</p>
  <p>正使满十方，　皆如舍利弗，</p>
  <p>及余诸弟子，　亦满十方刹，</p>
  <p>尽思共度量，　亦复不能知。</p>
  <p>辟支佛利智，　无漏最后身，</p>
  <p>亦满十方界，　其数如竹林，</p>
  <p>斯等共一心，　于亿无量劫，</p>
  <p>欲思佛实智，　莫能知少分。</p>
  <p>新发意菩萨，　供养无数佛，</p>
  <p>了达诸义趣，　又能善说法，</p>
  <p>如稻麻竹苇，　充满十方刹，</p>
  <p>一心以妙智，　于恒河沙劫，</p>
  <p>咸皆共思量，　不能知佛智。</p>
  <p>不退诸菩萨，　其数如恒沙，</p>
  <p>一心共思求，　亦复不能知。</p>
  <p>又告舍利弗，　无漏不思议，</p>
  <p>甚深微妙法，　我今已具得，</p>
  <p>唯我知是相，　十方佛亦然。</p>
  <p>舍利弗当知，　诸佛语无异，</p>
  <p>于佛所说法，　当生大信力。</p>
  <p>世尊法久后，　要当说真实，</p>
  <p>告诸声闻众，　及求缘觉乘，</p>
  <p>我令脱苦缚，　逮得涅槃者。</p>
  <p>佛以方便力，　示以三乘教，</p>
  <p>众生处处著，　引之令得出。”</p>
  <p>尔时，大众中有诸声闻漏尽阿罗汉，阿若憍陈如等千二百人，及发声闻、辟支佛心比丘、比丘尼、优婆塞、优婆夷，各作是念：“今者世尊，何故殷勤称叹方便而作是言？佛所得法甚深难解，有所言说，意趣难知，一切声闻、辟支佛所不能及。佛说一解脱义，我等亦得此法到于涅槃，而今不知是义所趣。”</p>
  <p>尔时，舍利弗知四众心疑，自亦未了，而白佛言：“世尊，何因何缘，殷勤称叹诸佛第一方便，甚深微妙难解之法？我自昔来，未曾从佛闻如是说，今者四众咸皆有疑。唯愿世尊，敷演斯事，世尊何故殷勤称叹甚深微妙难解之法？”</p>
  <p>尔时，舍利弗欲重宣此义，而说偈言：</p>
  <p>“慧日大圣尊，　久乃说是法！</p>
  <p>自说得如是，　力无畏三昧，</p>
  <p>禅定解脱等，　不可思议法；</p>
  <p>道场所得法，　无能发问者，</p>
  <p>我意难可测，　亦无能问者；</p>
  <p>无问而自说，　称叹所行道，</p>
  <p>智慧甚微妙，　诸佛之所得。</p>
  <p>无漏诸罗汉，　及求涅槃者，</p>
  <p>今皆堕疑网，　佛何故说是？</p>
  <p>其求缘觉者，　比丘比丘尼，</p>
  <p>诸天龙鬼神，　及乾闼婆等，</p>
  <p>相视怀犹豫，　瞻仰两足尊，</p>
  <p>是事为云何？　愿佛为解说！</p>
  <p>于诸声闻众，　佛说我第一，</p>
  <p>我今自于智，　疑惑不能了，</p>
  <p>为是究竟法？　为是所行道？</p>
  <p>佛口所生子，　合掌瞻仰待，</p>
  <p>愿出微妙音，　时为如实说。</p>
  <p>诸天龙神等，　其数如恒沙，</p>
  <p>求佛诸菩萨，　大数有八万，</p>
  <p>又诸万亿国，　转轮圣王至，</p>
  <p>合掌以敬心，　欲闻具足道。”</p>
  <p>尔时，佛告舍利弗：“止！止！不须复说。若说是事，一切世间诸天及人皆当惊疑。”</p>
  <p>舍利弗重白佛言：“世尊，唯愿说之！唯愿说之！所以者何？是会无数百千万亿阿僧祇众生曾见诸佛，诸根猛利，智慧明了，闻佛所说则能敬信。”</p>
  <p>尔时，舍利弗欲重宣此义，而说偈言：</p>
  <p>“法王无上尊，　唯说愿勿虑，</p>
  <p>是会无量众，　有能敬信者。”</p>
  <p>佛复止舍利弗：“若说是事，一切世间天、人、阿修罗皆当惊疑，增上慢比丘将坠于大坑。”</p>
  <p>尔时，世尊重说偈言：</p>
  <p>“止止不须说，　我法妙难思，</p>
  <p>诸增上慢者，　闻必不敬信。”</p>
  <p>尔时，舍利弗重白佛言：“世尊，唯愿说之！唯愿说之！今此会中，如我等比百千万亿，世世已曾从佛受化。如此人等必能敬信，长夜安隐，多所饶益。”</p>
  <p>尔时，舍利弗欲重宣此义，而说偈言：</p>
  <p>“无上两足尊，　愿说第一法，</p>
  <p>我为佛长子，　唯垂分别说。</p>
  <p>是会无量众，　能敬信此法，</p>
  <p>佛已曾世世，　教化如是等。</p>
  <p>皆一心合掌，　欲听受佛语，</p>
  <p>我等千二百，　及余求佛者。</p>
  <p>愿为此众故，　唯垂分别说，</p>
  <p>是等闻此法，　则生大欢喜。”</p>
  <p>尔时，世尊告舍利弗：“汝已殷勤三请，岂得不说？汝今谛听，善思念之，吾当为汝分别解说。”</p>
  <p>说此语时，会中有比丘、比丘尼、优婆塞、优婆夷五千人等，即从座起，礼佛而退。所以者何？此辈罪根深重及增上慢，未得谓得，未证谓证，有如此失，是以不住。世尊默然而不制止。</p>
  <p>尔时，佛告舍利弗：“我今此众无复枝叶，纯有贞实。舍利弗，如是增上慢人，退亦佳矣。汝今善听，当为汝说。”</p>
  <p>舍利弗言：“唯然，世尊，愿乐欲闻。”</p>
  <p>佛告舍利弗：“如是妙法，诸佛如来时乃说之，如优昙钵华时一现耳！舍利弗，汝等当信佛之所说，言不虚妄。舍利弗，诸佛随宜说法，意趣难解。所以者何？我以无数方便、种种因缘、譬喻言辞演说诸法，是法非思量分别之所能解，唯有诸佛乃能知之。所以者何？诸佛世尊唯以一大事因缘故出现于世。</p>
  <p>“舍利弗，云何名诸佛世尊唯以一大事因缘故出现于世？诸佛世尊，欲令众生开佛知见使得清净故出现于世，欲示众生佛之知见故出现于世，欲令众生悟佛知见故出现于世，欲令众生入佛知见道故出现于世。舍利弗，是为诸佛以一大事因缘故出现于世。”</p>
  <p>佛告舍利弗：“诸佛如来但教化菩萨。诸有所作，常为一事，唯以佛之知见示悟众生。舍利弗，如来但以一佛乘故为众生说法，无有余乘若二若三。舍利弗，一切十方诸佛法亦如是。</p>
  <p>“舍利弗，过去诸佛以无量无数方便、种种因缘、譬喻言辞，而为众生演说诸法，是法皆为一佛乘故。是诸众生从诸佛闻法，究竟皆得一切种智。舍利弗，未来诸佛当出于世，亦以无量无数方便、种种因缘、譬喻言辞，而为众生演说诸法，是法皆为一佛乘故。是诸众生从佛闻法，究竟皆得一切种智。舍利弗，现在十方无量百千万亿佛土中诸佛世尊，多所饶益安乐众生。是诸佛亦以无量无数方便、种种因缘、譬喻言辞，而为众生演说诸法，是法皆为一佛乘故。是诸众生从佛闻法，究竟皆得一切种智。舍利弗，是诸佛但教化菩萨，欲以佛之知见示众生故，欲以佛之知见悟众生故，欲令众生入佛之知见故。</p>
  <p>“舍利弗，我今亦复如是，知诸众生有种种欲，深心所著，随其本性，以种种因缘、譬喻言辞、方便力而为说法。舍利弗，如此皆为得一佛乘、一切种智故。舍利弗，十方世界中尚无二乘，何况有三？舍利弗，诸佛出于五浊恶世，所谓劫浊、烦恼浊、众生浊、见浊、命浊。如是，舍利弗，劫浊乱时，众生垢重，悭贪嫉妒，成就诸不善根故，诸佛以方便力，于一佛乘分别说三。</p>
  <p>“舍利弗，若我弟子，自谓阿罗汉、辟支佛者，不闻不知诸佛如来但教化菩萨事，此非佛弟子，非阿罗汉，非辟支佛。又舍利弗，是诸比丘、比丘尼，自谓已得阿罗汉，是最后身究竟涅槃，便不复志求阿耨多罗三藐三菩提，当知此辈皆是增上慢人。所以者何？若有比丘实得阿罗汉，若不信此法，无有是处；除佛灭度后，现前无佛。所以者何？佛灭度后，如是等经，受持读诵解义者，是人难得。若遇余佛，于此法中便得决了。舍利弗，汝等当一心信解受持佛语。诸佛如来言无虚妄，无有余乘，唯一佛乘。”</p>
  <p>尔时，世尊欲重宣此义，而说偈言：</p>
  <p>“比丘比丘尼，　有怀增上慢，</p>
  <p>优婆塞我慢，　优婆夷不信，</p>
  <p>如是四众等，　其数有五千，</p>
  <p>不自见其过，　于戒有缺漏，</p>
  <p>护惜其瑕疵，　是小智已出，</p>
  <p>众中之糟糠，　佛威德故去。</p>
  <p>斯人鲜福德，　不堪受是法，</p>
  <p>此众无枝叶，　唯有诸贞实。</p>
  <p>“舍利弗善听，　诸佛所得法，</p>
  <p>无量方便力，　而为众生说。</p>
  <p>众生心所念，　种种所行道，</p>
  <p>若干诸欲性，　先世善恶业，</p>
  <p>佛悉知是已，　以诸缘譬喻，</p>
  <p>言辞方便力，　令一切欢喜。</p>
  <p>或说修多罗，　伽陀及本事，</p>
  <p>本生未曾有，　亦说于因缘，</p>
  <p>譬喻并只夜，　优波提舍经。</p>
  <p>钝根乐小法，　贪著于生死，</p>
  <p>于诸无量佛，　不行深妙道，</p>
  <p>众苦所恼乱，　为是说涅槃。</p>
  <p>我设是方便，　令得入佛慧，</p>
  <p>未曾说汝等，　当得成佛道。</p>
  <p>所以未曾说，　说时未至故，</p>
  <p>今正是其时，　决定说大乘。</p>
  <p>我此九部法，　随顺众生说，</p>
  <p>入大乘为本，　以故说是经。</p>
  <p>有佛子心净，　柔软亦利根，</p>
  <p>无量诸佛所，　而行深妙道，</p>
  <p>为此诸佛子，　说是大乘经。</p>
  <p>我记如是人，　来世成佛道，</p>
  <p>以深心念佛，　修持净戒故。</p>
  <p>此等闻得佛，　大喜充遍身，</p>
  <p>佛知彼心行，　故为说大乘。</p>
  <p>声闻若菩萨，　闻我所说法，</p>
  <p>乃至于一偈，　皆成佛无疑。</p>
  <p>十方佛土中，　唯有一乘法，</p>
  <p>无二亦无三；　除佛方便说，</p>
  <p>但以假名字，　引导于众生。</p>
  <p>说佛智慧故，　诸佛出于世，</p>
  <p>唯此一事实，　余二则非真，</p>
  <p>终不以小乘，　济度于众生。</p>
  <p>佛自住大乘，　如其所得法，</p>
  <p>定慧力庄严，　以此度众生。</p>
  <p>自证无上道，　大乘平等法，</p>
  <p>若以小乘化，　乃至于一人，</p>
  <p>我则堕悭贪，　此事为不可。</p>
  <p>若人信归佛，　如来不欺诳，</p>
  <p>亦无贪嫉意，　断诸法中恶，</p>
  <p>故佛于十方，　而独无所畏。</p>
  <p>我以相严身，　光明照世间，</p>
  <p>无量众所尊，　为说实相印。</p>
  <p>“舍利弗当知，　我本立誓愿，</p>
  <p>欲令一切众，　如我等无异。</p>
  <p>如我昔所愿，　今者已满足，</p>
  <p>化一切众生，　皆令入佛道。</p>
  <p>若我遇众生，　尽教以佛道，</p>
  <p>无智者错乱，　迷惑不受教。</p>
  <p>我知此众生，　未曾修善本，</p>
  <p>坚著于五欲，　痴爱故生恼，</p>
  <p>以诸欲因缘，　坠堕三恶道，</p>
  <p>轮回六趣中，　备受诸苦毒，</p>
  <p>受胎之微形，　世世常增长。</p>
  <p>薄德少福人，　众苦所逼迫！</p>
  <p>入邪见稠林，　若有若无等，</p>
  <p>依止此诸见，　具足六十二；</p>
  <p>深著虚妄法，　坚受不可舍，</p>
  <p>我慢自矜高，　谄曲心不实；</p>
  <p>于千万亿劫，　不闻佛名字，</p>
  <p>亦不闻正法，　如是人难度。</p>
  <p>是故舍利弗，　我为设方便，</p>
  <p>说诸尽苦道，　示之以涅槃。</p>
  <p>我虽说涅槃，　是亦非真灭，</p>
  <p>诸法从本来，　常自寂灭相。</p>
  <p>佛子行道已，　来世得作佛，</p>
  <p>我有方便力，　开示三乘法。</p>
  <p>一切诸世尊，　皆说一乘道，</p>
  <p>今此诸大众，　皆应除疑惑，</p>
  <p>诸佛语无异，　唯一无二乘。</p>
  <p>过去无数劫，　无量灭度佛，</p>
  <p>百千万亿种，　其数不可量；</p>
  <p>如是诸世尊，　种种缘譬喻，</p>
  <p>无数方便力，　演说诸法相；</p>
  <p>是诸世尊等，　皆说一乘法，</p>
  <p>化无量众生，　令入于佛道。</p>
  <p>又诸大圣主，　知一切世间，</p>
  <p>天人群生类，　深心之所欲，</p>
  <p>更以异方便，　助显第一义。</p>
  <p>若有众生类，　值诸过去佛，</p>
  <p>若闻法布施，　或持戒忍辱，</p>
  <p>精进禅智等，　种种修福慧，</p>
  <p>如是诸人等，　皆已成佛道。</p>
  <p>诸佛灭度已，　若人善软心，</p>
  <p>如是诸众生，　皆已成佛道。</p>
  <p>诸佛灭度已，　供养舍利者，</p>
  <p>起万亿种塔，　金银及玻璃，</p>
  <p>砗磲与玛瑙，　玫瑰琉璃珠，</p>
  <p>清净广严饰，　庄校于诸塔；</p>
  <p>或有起石庙，　栴檀及沉水，</p>
  <p>木櫁并余材，　塼瓦泥土等；</p>
  <p>若于旷野中，　积土成佛庙，</p>
  <p>乃至童子戏，　聚沙为佛塔，</p>
  <p>如是诸人等，　皆已成佛道。</p>
  <p>若人为佛故，　建立诸形像，</p>
  <p>刻雕成众相，　皆已成佛道。</p>
  <p>或以七宝成，　鋀石赤白铜，</p>
  <p>白镴及铅锡，　铁木及与泥，</p>
  <p>或以胶漆布，　严饰作佛像，</p>
  <p>如是诸人等，　皆已成佛道。</p>
  <p>彩画作佛像，　百福庄严相，</p>
  <p>自作若使人，　皆已成佛道。</p>
  <p>乃至童子戏，　若草木及笔，</p>
  <p>或以指爪甲，　而画作佛像，</p>
  <p>如是诸人等，　渐渐积功德，</p>
  <p>具足大悲心，　皆已成佛道，</p>
  <p>但化诸菩萨，　度脱无量众。</p>
  <p>若人于塔庙，　宝像及画像，</p>
  <p>以华香幡盖，　敬心而供养；</p>
  <p>若使人作乐，　击鼓吹角贝，</p>
  <p>箫笛琴箜篌，　琵琶铙铜钹，</p>
  <p>如是众妙音，　尽持以供养；</p>
  <p>或以欢喜心，　歌呗颂佛德，</p>
  <p>乃至一小音，　皆已成佛道。</p>
  <p>若人散乱心，　乃至以一华，</p>
  <p>供养于画像，　渐见无数佛；</p>
  <p>或有人礼拜，　或复但合掌，</p>
  <p>乃至举一手，　或复小低头，</p>
  <p>以此供养像，　渐见无量佛；</p>
  <p>自成无上道，　广度无数众，</p>
  <p>入无余涅槃，　如薪尽火灭。</p>
  <p>若人散乱心，　入于塔庙中，</p>
  <p>一称南无佛，　皆已成佛道。</p>
  <p>于诸过去佛，　在世或灭度，</p>
  <p>若有闻是法，　皆已成佛道。</p>
  <p>未来诸世尊，　其数无有量，</p>
  <p>是诸如来等，　亦方便说法。</p>
  <p>一切诸如来，　以无量方便，</p>
  <p>度脱诸众生，　入佛无漏智，</p>
  <p>若有闻法者，　无一不成佛。</p>
  <p>诸佛本誓愿，　我所行佛道，</p>
  <p>普欲令众生，　亦同得此道。</p>
  <p>未来世诸佛，　虽说百千亿，</p>
  <p>无数诸法门，　其实为一乘。</p>
  <p>诸佛两足尊，　知法常无性，</p>
  <p>佛种从缘起，　是故说一乘。</p>
  <p>是法住法位，　世间相常住，</p>
  <p>于道场知已，　导师方便说。</p>
  <p>天人所供养，　现在十方佛，</p>
  <p>其数如恒沙，　出现于世间，</p>
  <p>安隐众生故，　亦说如是法。</p>
  <p>知第一寂灭，　以方便力故，</p>
  <p>虽示种种道，　其实为佛乘。</p>
  <p>知众生诸行，　深心之所念，</p>
  <p>过去所习业，　欲性精进力，</p>
  <p>及诸根利钝，　以种种因缘，</p>
  <p>譬喻亦言辞，　随应方便说。</p>
  <p>今我亦如是，　安隐众生故，</p>
  <p>以种种法门，　宣示于佛道。</p>
  <p>我以智慧力，　知众生性欲，</p>
  <p>方便说诸法，　皆令得欢喜。</p>
  <p>“舍利弗当知，　我以佛眼观，</p>
  <p>见六道众生，　贫穷无福慧；</p>
  <p>入生死崄道，　相续苦不断，</p>
  <p>深著于五欲，　如牦牛爱尾；</p>
  <p>以贪爱自蔽，　盲瞑无所见，</p>
  <p>不求大势佛，　及与断苦法；</p>
  <p>深入诸邪见，　以苦欲舍苦，</p>
  <p>为是众生故，　而起大悲心。</p>
  <p>我始坐道场，　观树亦经行，</p>
  <p>于三七日中，　思惟如是事：</p>
  <p>‘我所得智慧，　微妙最第一，</p>
  <p>众生诸根钝，　著乐痴所盲，</p>
  <p>如斯之等类，　云何而可度？’</p>
  <p>尔时诸梵王，　及诸天帝释，</p>
  <p>护世四天王，　及大自在天，</p>
  <p>并余诸天众，　眷属百千万，</p>
  <p>恭敬合掌礼，　请我转法轮。</p>
  <p>我即自思惟：‘若但赞佛乘，</p>
  <p>众生没在苦，　不能信是法；</p>
  <p>破法不信故，　坠于三恶道。</p>
  <p>我宁不说法，　疾入于涅槃！’</p>
  <p>寻念过去佛，　所行方便力：</p>
  <p>‘我今所得道，　亦应说三乘。’</p>
  <p>作是思惟时，　十方佛皆现，</p>
  <p>梵音慰喻我：‘善哉释迦文，</p>
  <p>第一之导师，　得是无上法！</p>
  <p>随诸一切佛，　而用方便力，</p>
  <p>我等亦皆得，　最妙第一法，</p>
  <p>为诸众生类，　分别说三乘。</p>
  <p>少智乐小法，　不自信作佛，</p>
  <p>是故以方便，　分别说诸果，</p>
  <p>虽复说三乘，　但为教菩萨。’</p>
  <p>“舍利弗当知，　我闻圣师子，</p>
  <p>深净微妙音，　喜称南无佛。</p>
  <p>复作如是念：‘我出浊恶世，</p>
  <p>如诸佛所说，　我亦随顺行。’</p>
  <p>思惟是事已，　即趣波罗柰。</p>
  <p>诸法寂灭相，　不可以言宣，</p>
  <p>以方便力故，　为五比丘说，</p>
  <p>是名转法轮，　便有涅槃音，</p>
  <p>及以阿罗汉，　法僧差别名。</p>
  <p>从久远劫来，　赞示涅槃法，</p>
  <p>生死苦永尽，　我常如是说。</p>
  <p>“舍利弗当知，　我见佛子等，</p>
  <p>志求佛道者，　无量千万亿，</p>
  <p>咸以恭敬心，　皆来至佛所，</p>
  <p>曾从诸佛闻，　方便所说法。</p>
  <p>我即作是念：‘如来所以出，</p>
  <p>为说佛慧故，　今正是其时。’</p>
  <p>舍利弗当知，　钝根小智人，</p>
  <p>著相憍慢者，　不能信是法。</p>
  <p>今我喜无畏，　于诸菩萨中，</p>
  <p>正直舍方便，　但说无上道。</p>
  <p>菩萨闻是法，　疑网皆已除，</p>
  <p>千二百罗汉，　悉亦当作佛。</p>
  <p>如三世诸佛，　说法之仪式，</p>
  <p>我今亦如是，　说无分别法。</p>
  <p>诸佛兴出世，　悬远值遇难！</p>
  <p>正使出于世，　说是法复难！</p>
  <p>无量无数劫，　闻是法亦难！</p>
  <p>能听是法者，　斯人亦复难！</p>
  <p>譬如优昙华，　一切皆爱乐，</p>
  <p>天人所希有，　时时乃一出；</p>
  <p>闻法欢喜赞，　乃至发一言，</p>
  <p>则为已供养，　一切三世佛，</p>
  <p>是人甚希有，　过于优昙华。</p>
  <p>汝等勿有疑！　我为诸法王，</p>
  <p>普告诸大众，　但以一乘道，</p>
  <p>教化诸菩萨，　无声闻弟子。</p>
  <p>“汝等舍利弗，　声闻及菩萨，</p>
  <p>当知是妙法，　诸佛之秘要。</p>
  <p>以五浊恶世，　但乐著诸欲，</p>
  <p>如是等众生，　终不求佛道。</p>
  <p>当来世恶人，　闻佛说一乘，</p>
  <p>迷惑不信受，　破法堕恶道。</p>
  <p>有惭愧清净，　志求佛道者，</p>
  <p>当为如是等，　广赞一乘道。</p>
  <p>“舍利弗当知，　诸佛法如是，</p>
  <p>以万亿方便，　随宜而说法，</p>
  <p>其不习学者，　不能晓了此。</p>
  <p>汝等既已知，　诸佛世之师，</p>
  <p>随宜方便事，　无复诸疑惑，</p>
  <p>心生大欢喜，　自知当作佛。”</p>
</body></html>