<!DOCTYPE html>
<html>
<head>
  <meta charset="utf-8"/>
  <meta name="author" content="义净/唐"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>金光明最胜王经卷第八</title>
</head>
<body>
  <h1 class="head">金光明最胜王经卷第八</h1>
  <h2>大辩才天女品第十五之二</h2>
  <p>尔时，憍陈如婆罗门，说上赞叹及咒赞法，赞辩才天女已，告诸大众：“仁等，若欲请辩才天女哀愍加护，于现世中得无碍辩，聪明大智巧妙言词，博综奇才论议文饰，随意成就无疑滞者，应当如是至诚殷重而请召言：</p>
  <p>“南谟佛陀也！南谟达摩也！南谟僧伽也！南谟诸菩萨众、独觉、声闻、一切贤圣！过去、现在十方诸佛，悉皆已习真实之语，能随顺说，当机实语，无虚诳语，已于无量俱胝大劫常说实语，有实语者悉皆随喜，以不妄语故，出广长舌能覆于面，覆赡部洲及四天下，能覆一千、二千、三千世界，普覆十方世界圆满周遍不可思议，能除一切烦恼炎热。敬礼敬礼一切诸佛如是舌相！愿我某甲，皆得成就微妙辩才，至心归命。</p>
  <p>“敬礼诸佛妙辩才，　诸大菩萨妙辩才，</p>
  <p>独觉圣者妙辩才，　四向四果妙辩才，</p>
  <p>四圣谛语妙辩才，　正行正见妙辩才，</p>
  <p>梵众诸仙妙辩才，　大天乌摩妙辩才，</p>
  <p>塞建陀天妙辩才，　摩那斯王妙辩才，</p>
  <p>聪明夜天妙辩才，　四大天王妙辩才，</p>
  <p>善住天子妙辩才，　金刚密主妙辩才，</p>
  <p>吠率怒天妙辩才，　毗摩天女妙辩才，</p>
  <p>侍数天神妙辩才，　室唎天女妙辩才，</p>
  <p>室唎末多妙辩才，　醯哩言词妙辩才，</p>
  <p>诸母大母妙辩才，　诃哩底母妙辩才，</p>
  <p>诸药叉神妙辩才，　十方诸王妙辩才，</p>
  <p>所有胜业资助我，　令得无穷妙辩才！</p>
  <p>敬礼无欺诳，　敬礼解脱者，</p>
  <p>敬礼离欲人，　敬礼舍缠盖，</p>
  <p>敬礼心清净，　敬礼光明者，</p>
  <p>敬礼真实语，　敬礼无尘习，</p>
  <p>敬礼住胜义，　敬礼大众生，</p>
  <p>敬礼辩才天，　令我词无碍！</p>
  <p>愿我所求事，　皆悉速成就，</p>
  <p>无病常安隐，　寿命得延长，</p>
  <p>善解诸明咒，　勤修菩提道，</p>
  <p>广饶益群生，　求心愿早遂！</p>
  <p>我说真实语，　我说无诳语，</p>
  <p>天女妙辩才，　令我得成就！</p>
  <p>唯愿天女来，　令我语无滞，</p>
  <p>速入身口内，　聪明足辩才！</p>
  <p>愿令我舌根，　当得如来辩，</p>
  <p>由彼语威力，　调伏诸众生！</p>
  <p>我所出语时，　随事皆成就，</p>
  <p>闻者生恭敬，　所作不唐捐！</p>
  <p>若我求辩才，　事不成就者，</p>
  <p>天女之实语，　皆悉成虚妄！</p>
  <p>有作无间罪，　佛语令调伏，</p>
  <p>及以阿罗汉，　所有报恩语，</p>
  <p>舍利子目连，　世尊众第一，</p>
  <p>斯等真实语，　愿我皆成就！</p>
  <p>我今皆召请，　佛之声闻众，</p>
  <p>皆愿速来至，　成就我求心！</p>
  <p>所求真实语，　皆愿无虚诳，</p>
  <p>上从色究竟，　及以净居天，</p>
  <p>大梵及梵辅，　一切梵王众，</p>
  <p>乃至遍三千，　索诃世界主，</p>
  <p>并及诸眷属，　我今皆请召，</p>
  <p>唯愿降慈悲，　哀怜同摄受！</p>
  <p>他化自在天，　及以乐变化，</p>
  <p>睹史多天众，　慈氏当成佛，</p>
  <p>夜摩诸天众，　及三十三天，</p>
  <p>四大王众天，　一切诸天众，</p>
  <p>地水火风神，　依妙高山住，</p>
  <p>七海山神众，　所有诸眷属，</p>
  <p>满财及五顶，　日月诸星辰。</p>
  <p>如是诸天众，　令世间安隐，</p>
  <p>斯等诸天神，　不乐作罪业。</p>
  <p>敬礼鬼子母，　及最小爱儿，</p>
  <p>天龙药叉众，　乾闼阿苏罗，</p>
  <p>及以紧那罗，　莫呼洛伽等。</p>
  <p>我以世尊力，　悉皆申请召，</p>
  <p>愿降慈悲心，　与我无碍辩！</p>
  <p>一切人天众，　能了他心者，</p>
  <p>皆愿加神力，　与我妙辩才！</p>
  <p>乃至尽虚空，　周遍于法界，</p>
  <p>所有含生类，　与我妙辩才！”</p>
  <p>尔时，辩才天女闻是请已，告婆罗门言：“善哉！大士，若有男子、女人，能依如是咒及咒赞，如前所说受持法式，归敬三宝，虔心正念，于所求事皆不唐捐。兼复受持读诵此《金光明》微妙经典，所愿求者，无不果遂，速得成就，除不至心。”</p>
  <p>时，婆罗门深心欢喜，合掌顶受。</p>
  <p>尔时，佛告辩才天女：“善哉！善哉！善女天，汝能流布是妙经王，拥护所有受持经者，及能利益一切众生，令得安乐说如是法，施与辩才不可思议，得福无量，诸发心者速趣菩提。”</p>
  <h2>大吉祥天女品第十六</h2>
  <p>尔时，大吉祥天女即从座起，前礼佛足，合掌恭敬，白佛言：“世尊，我若见有苾刍、苾刍尼、邬波索迦、邬波斯迦，受持读诵，为人解说是《金光明最胜王经》者，我当专心恭敬供养此等法师，所谓饮食、衣服、卧具、医药，及余一切所须资具，皆令圆满无有乏少。若昼若夜，于此经王所有句义，观察思量，安乐而住，令此经典于赡部洲广行流布。为彼有情已于无量百千佛所种善根者，常使得闻不速隐没。复于无量百千亿劫，当受人天种种胜乐，常得丰稔，永除饥馑，一切有情恒受安乐，亦得值遇诸佛世尊，于未来世速证无上大菩提果，永绝三涂轮回苦难。</p>
  <p>“世尊，我念过去有琉璃金山宝华光照吉祥功德海如来应正等觉，十号具足，我于彼所种诸善根。由彼如来慈悲愍念威神力故，令我今日，随所念处、随所视方、随所至国，能令无量百千万亿众生受诸快乐，乃至所须衣服、饮食、资生之具，金银、琉璃、砗磲、玛瑙、珊瑚、虎珀、真珠等宝，悉令充足。若复有人，至心读诵是《金光明最胜王经》，亦当日日烧众名香及诸妙华，为我供养彼琉璃金山宝华光照吉祥功德海如来应正等觉；复当每日于三时中称念我名，别以香华及诸美食供养于我，亦常听受此妙经王，得如是福。”而说颂曰：</p>
  <p>“由能如是持经故，　自身眷属离诸衰，</p>
  <p>所须衣食无乏时，　威光寿命难穷尽。</p>
  <p>能令地味常增长，　诸天降雨随时节，</p>
  <p>令诸天众咸欢悦，　及以园林谷果神，</p>
  <p>丛林果树并滋荣，　所有苗稼咸成就，</p>
  <p>欲求珍财皆满愿，　随所念者遂其心！”</p>
  <p>佛告大吉祥天女：“善哉！善哉！汝能如是忆念昔因，报恩供养，利益安乐无边众生，流布是经，功德无尽。”</p>
  <h2>大吉祥天女增长财物品第十七</h2>
  <p>尔时，大吉祥天女复白佛言：“世尊，北方薜室罗末拏天王城名有财。去城不远，有园名曰妙华福光，中有胜殿，七宝所成。世尊，我常住彼。若复有人，欲求五谷日日增多，仓库盈溢者，应当发起敬信之心，净治一室，瞿摩涂地，应画我像，种种璎珞周匝庄严；当洗浴身，著净衣服，涂以名香，入净室内，发心为我每日三时，称彼佛名及此经名号，而申礼敬：南谟琉璃金山宝华光照吉祥功德海如来！持诸香华及以种种甘美饮食，至心奉献；亦以香华及诸饮食，供养我像；复持饮食，散掷余方，施诸神等，实言邀请大吉祥天，发所求愿：若如所言是不虚者，于我所请勿令空尔。于时吉祥天女，知是事已便生愍念，令其宅中财谷增长。即当诵咒请召于我，先称佛名及菩萨名字，一心敬礼：</p>
  <p>“南谟一切十方三世诸佛　南谟宝髻佛　南谟无垢光明宝幢佛　南谟金幢光佛　南谟百金光藏佛　南谟金盖宝积佛　南谟金华光幢佛　南谟大灯光佛　南谟大宝幢佛　南谟东方不动佛　南谟南方宝幢佛　南谟西方无量寿佛　南谟北方天鼓音王佛　南谟妙幢菩萨　南谟金光菩萨　南谟金藏菩萨　南谟常啼菩萨　南谟法上菩萨　南谟善安菩萨。</p>
  <p>“敬礼如是佛菩萨已，次当诵咒请召我大吉祥天女。由此咒力，所求之事皆得成就。”即说咒曰：</p>
  <p>“南谟室唎莫诃天女　怛侄他　钵唎脯[口+律]拏折囇　三曼[多+页]　达唎设泥(去声下皆同)　莫诃毗诃啰揭谛　三曼哆毗昙末泥　莫诃迦里也　钵喇底瑟侘钵泥　萨婆頞他婆弹泥　苏钵喇底晡囇　痾耶娜达摩多　莫诃毗俱比帝　莫诃迷咄噜　邬波僧呬羝　莫诃颉唎使　苏僧近(入声)里　呬羝三曼多頞他　阿奴波刺泥　莎诃。</p>
  <p>“世尊，若人诵持如是神咒请召我时，我闻请已即至其所，令愿得遂。世尊，是灌顶法句，定成就句，真实之句，无虚诳句，是平等行，于诸众生是正善根。若有受持读诵咒者，应七日七夜受八支戒，于晨朝时，先嚼齿木净澡漱已；及于晡后，香华供养一切诸佛，自陈其罪，当为己身及诸含识回向发愿，令所希求速得成就。净治一室，或在空闲阿兰若处，瞿摩为坛，烧栴檀香，而为供养。置一胜座，幡盖庄严，以诸名华布列坛内，应当至心诵持前咒希望我至。我于尔时，即便护念观察是人，来入其室，就座而坐，受其供养。从是以后，当令彼人于睡梦中，得见于我，随所求事以实告知。若聚落空泽及僧住处，随所求者，皆令圆满。金、银、财宝、牛羊谷麦、饮食衣服，皆得随心受诸快乐。既得如是胜妙果报，当以上分供养三宝，及施于我，广修法会，设诸饮食布列香华。既供养已，所有供养，货之取直复为供养，我当终身常住于此，拥护是人令无阙乏，随所希求悉皆称意。亦当时时给济贫乏，不应悭惜独为己身，常读是经供养不绝，当以此福普施一切回向菩提，愿出生死，速得解脱。”</p>
  <p>尔时，世尊赞言：“善哉！吉祥天女，汝能如是流布此经，不可思议，自他俱益。”</p>
  <h2>坚牢地神品第十八</h2>
  <p>尔时，坚牢地神即于众中，从座而起，合掌恭敬而白佛言：“世尊，是《金光明最胜王经》，若现在世、若未来世，若在城邑聚落、王宫楼观，及阿兰若山泽空林，有此经王流布之处。世尊，我当往诣其所，供养恭敬，拥护流通。若有方处，为说法师敷置高座，演说经者，我以神力不现本身，在于座所顶戴其足。我得闻法，深心欢喜，得餐法味，增益威光，庆悦无量；自身既得如是利益，亦令大地深十六万八千踰缮那，至金刚轮际，令其地味悉皆增益；乃至四海所有土地亦使肥浓，田畴沃壤倍胜常日；亦复令此赡部洲中江河池沼，所有诸树药草丛林，种种华果根茎枝叶，及诸苗稼，形相可爱，众所乐观，色香具足，皆堪受用。若诸有情，受用如是胜饮食已，长命色力诸根安隐，增益光辉，无诸痛恼，心慧勇健，无不堪能。又此大地凡有所须，百千事业悉皆周备。</p>
  <p>“世尊，以是因缘，诸赡部洲安隐丰乐，人民炽盛无诸衰恼，所有众生皆受安乐；既受如是身心快乐，于此经王深加爱敬，所在之处，皆愿受持、供养恭敬、尊重赞叹。又复于彼说法大师法座之处，悉皆往彼，为诸众生劝请说是最胜经王。何以故？世尊，由说此经，我之自身并诸眷属咸蒙利益，光辉气力、勇猛威势、颜容端正，倍胜于常。世尊，我坚牢地神蒙法味已，令赡部洲纵广七千踰缮那地，皆悉沃壤，乃至如前，所有众生皆受安乐。是故，世尊，时彼众生为报我恩，应作是念：‘我当必定听受是经，恭敬供养，尊重赞叹。’作是念已，即从住处城邑聚落舍宅空地，诣法会所，顶礼法师，听受是经；既听受已，各还本处，心生庆喜，共作是言：‘我等今者得闻甚深无上妙法，即是摄受不可思议功德之聚。由经力故，我等当值无量无边百千俱胝那庾多佛，承事供养，永离三涂极苦之处。复于来世百千生中常生天上，及在人间受诸胜乐。’时彼诸人各还本处，为诸人众说是经王，若一喻、一品、一昔因缘、一如来名、一菩萨名、一四句颂、或复一句，为诸众生说是经典乃至首题名字。世尊，随诸众生所住之处，其地悉皆沃壤肥浓过于余处。凡是土地所生之物，悉得增长滋茂广大，令诸众生受于快乐，多饶珍财，好行惠施，心常坚固深信三宝。”</p>
  <p>作是语已，尔时，世尊告坚牢地神曰：“若有众生，闻是《金光明最胜经王》乃至一句，命终之后，当得往生三十三天及余天处。若有众生，为欲供养是经王故，庄严宅宇，乃至张一伞盖，悬一缯幡，由是因缘，六天之上如念受生，七宝妙宫随意受用，各各自然有七千天女共相娱乐，日夜常受不可思议殊胜之乐。”</p>
  <p>作是语已，尔时坚牢地神白佛言：“世尊，以是因缘，若有四众升于法座说是法时，我当昼夜拥护是人，自隐其身，在于座所顶戴其足。世尊，如是经典为彼众生已于百千佛所种善根者，于赡部洲流布不灭。是诸众生听斯经者，于未来世无量百千俱胝那庾多劫，天上人中常受胜乐，得遇诸佛，速成阿耨多罗三藐三菩提，不历三涂生死之苦。”</p>
  <p>尔时，坚牢地神白佛言：“世尊，我有心咒，能利人天安乐一切。若有男子、女人及诸四众，欲得亲见我真身者，应当至心持此陀罗尼，随其所愿皆悉遂心，所谓资财珍宝伏藏，及求神通长年妙药，并疗众病，降伏怨敌制诸异论。当于净室安置道场，洗浴身已，著鲜洁衣，踞草座上，于有舍利尊像之前，或有舍利制底之所，烧香散华，饮食供养，于白月八日布洒星合，即可诵此请召之咒：</p>
  <p>“怛侄他　只里只里　主噜主噜　句噜句噜　拘柱拘柱　睹柱睹柱　缚诃(上)缚诃　伐舍伐舍　莎诃。</p>
  <p>“世尊，此之神咒，若有四众诵一百八遍，请召于我，我为是人即来赴请。又复世尊，若有众生，欲得见我现身共语者，亦应如前安置法式诵此神咒：</p>
  <p>“怛侄他　頞折泥(去)　颉力刹泥室尼达哩诃诃呬呬　区噜　伐囇　莎诃。</p>
  <p>“世尊，若人持此咒时，应诵一百八遍并诵前咒，我必现身，随其所愿悉得成就，终不虚然。若欲诵此咒时，先诵护身咒曰：</p>
  <p>“怛侄他　你室里　末舍羯[打-丁+致]捺[打-丁+致]矩[打-丁+致]　勃地(上)勃地丽　底[打-丁+致]婢[打-丁+致]矩句[打-丁+致]　佉婆(上)只哩　莎诃。</p>
  <p>“世尊，诵此咒时取五色线，诵咒二十一遍，作二十一结，系在左臂肘后，即便护身无有所惧。若有至心诵此咒者，所求必遂。我不妄语，我以佛法僧宝而为要契，证知是实。”</p>
  <p>尔时，世尊告地神曰：“善哉！善哉！汝能以是实语神咒，护此经王及说法者。以是因缘，令汝获得无量福报。”</p>
  <h2>僧慎尔耶药叉大将品第十九</h2>
  <p>尔时，僧慎尔耶药叉大将，并与二十八部药叉诸神，于大众中皆从座起，偏袒右肩，右膝著地，合掌向佛，白言：“世尊，此《金光明最胜经》王，若现在世及未来世，所在宣扬流布之处，若于城邑聚落山泽空林，或王宫殿，或僧住处。世尊，我僧慎尔耶药叉大将，并与二十八部药叉诸神俱诣其所，各自隐形，随处拥护彼说法师，令离衰恼，常受安乐。及听法者，若男若女、童男童女，于此经中乃至受持一四句颂，或持一句，或此经王首题名号，及此经中一如来名、一菩萨名，发心称念恭敬供养者，我当救护摄受，令无灾横，离苦得乐。</p>
  <p>“世尊，何故我名正了知？此之因缘，是佛亲证。我知诸法，我晓一切法，随所有一切法，如所有一切法，诸法种类体性差别。世尊，如是诸法我能了知。我有难思智光，我有难思智炬，我有难思智行，我有难思智聚，我于难思智境，而能通达。世尊，如我于一切法，正知正晓正觉，能正观察。世尊，以是因缘，我药叉大将名正了知。以是义故，我能令彼说法之师，言词辩了具足庄严，亦令精气从毛孔入，身力充足，威神勇健，难思智光皆得成就，得正忆念无有退屈，增益彼身令无衰减，诸根安乐常生欢喜。以是因缘，为彼有情已于百千佛所植诸善根修福业者，于赡部洲广宣流布不速隐没。彼诸有情闻是经已，得不可思议大智光明，及以无量福智之聚，于未来世当受无量俱胝那庾多劫不可思量人天胜乐，常与诸佛共相值遇，速证无上正等菩提，阎罗之界、三涂极苦不复经过。”</p>
  <p>尔时，正了知药叉大将白佛言：“世尊，我有陀罗尼，今对佛前亲自陈说，为欲饶益怜愍诸有情故。”即说咒曰：</p>
  <p>“南谟佛陀(引)耶　南谟达摩(引)耶　南谟僧伽(引)耶　南谟跋啰蚶(火含切)摩耶　南谟因达啰耶　南谟折咄喃　莫喝啰阇喃　怛侄他　呬哩呬哩　弭哩弭哩瞿哩　莫诃瞿哩　健陀哩　莫诃健陀哩　达罗弭雉　莫诃达罗弭雉　单荼曲劝第(去音)　诃诃诃诃诃　呬呬呬呬呬　呼呼呼呼呼　汉鲁昙谜瞿昙谜　者者者者　只只只只　主主主主　栴荼摄(之涉切)钵攞　尸揭啰(上音)　尸揭啰　嗢底瑟咤呬　薄伽梵僧慎尔耶莎诃。</p>
  <p>“若复有人于此明咒能受持者，我当给与资生乐具、饮食衣服、华果珍异。或求男女、童男童女，金银珍宝诸璎珞具，我皆供给，随所愿求令无阙乏。此之明咒有大威力，若诵咒时，我当速至其所，令无障碍随意成就。若持此咒时，应知其法，先画一铺，僧慎尔耶药叉形像高四五尺，手执鉾镩。于此像前作四方坛，安四满瓶蜜水，或沙糖水，涂香、粖香、烧香及诸华鬘。又于坛前作地火炉，中安炭火，以苏摩芥子，烧于炉中。口诵前咒，一百八遍，一遍一烧。乃至我药叉大将，自来现身，问咒人曰：‘尔何所须意所求者？’即以事答，我即随言：‘于所求事皆令满足。’或须金银及诸伏藏，或欲神仙乘空而去，或求天眼通，或知他心事，于一切有情随意自在，令断烦恼，速得解脱，皆得成就。”</p>
  <p>尔时，世尊告正了知药叉大将曰：“善哉！善哉！汝能如是利益一切众生，说此神咒，拥护正法，福利无边。”</p>
  <h2>王法正论品第二十</h2>
  <p>尔时，此大地神女，名曰坚牢，于大众中从座而起，顶礼佛足，合掌恭敬，白佛言：“世尊，于诸国中为人王者，若无正法，不能治国安养众生，及以自身长居胜位。唯愿世尊，慈悲哀愍，当为我说王法正论治国之要，令诸人王得闻法已，如说修行，正化于世，能令胜位永保安宁，国内人民咸蒙利益。”</p>
  <p>尔时，世尊于大众中，告坚牢地神曰：“汝当谛听！过去有王，名力尊幢。其王有子，名曰妙幢，受灌顶位。未久之顷，尔时父王告妙幢言：‘有王法正论，名天主教法。我于昔时，受灌顶位而为国主，我之父王名智力尊幢，为我说是王法正论。我依此论，于二万岁善治国土，我不曾忆起一念心行于非法。汝于今日亦应如是，勿以非法而治于国。云何名为王法正论？汝今善听，当为汝说。”</p>
  <p>尔时，力尊幢王即为其子，以妙伽他说正论曰：</p>
  <p>“我说王法论，　利安诸有情，</p>
  <p>为断世间疑，　灭除众过失。</p>
  <p>一切诸天主，　及以人中王，</p>
  <p>当生欢喜心，　合掌听我说。</p>
  <p>往昔诸天众，　集在金刚山，</p>
  <p>四王从座起，　请问于大梵：</p>
  <p>‘梵主最胜尊，　天中大自在，</p>
  <p>愿哀愍我等，　为断诸疑惑。</p>
  <p>云何处人世，　而得名为天？</p>
  <p>复以何因缘，　号名曰天子？</p>
  <p>云何生人间，　独得为人主？</p>
  <p>云何在天上，　复得作天王？’</p>
  <p>如是护世间，　问彼梵王已，</p>
  <p>尔时梵天主，　即便为彼说：</p>
  <p>‘护世汝当知，　为利有情故，</p>
  <p>问我治国法，　我说应善听。</p>
  <p>由先善业力，　生天得作王，</p>
  <p>若在于人中，　统领为人主。</p>
  <p>诸天共加护，　然后入母胎，</p>
  <p>既至母胎中，　诸天复守护。</p>
  <p>虽生在人世，　尊胜故名天，</p>
  <p>由诸天护持，　亦得名天子。</p>
  <p>三十三天主，　分力助人王，</p>
  <p>及一切诸天，　亦资自在力，</p>
  <p>除灭诸非法，　恶业令不生，</p>
  <p>教有情修善，　使得生天上。</p>
  <p>人及苏罗众，　并揵闼婆等，</p>
  <p>罗刹栴茶罗，　悉皆资半力，</p>
  <p>父母资半力，　令舍恶修善，</p>
  <p>诸天共护持，　示其诸善报。</p>
  <p>若造诸恶业，　令于现世中，</p>
  <p>诸天不护持，　示其诸恶报。</p>
  <p>国人造恶业，　王舍不禁制，</p>
  <p>斯非顺正理，　治摈当如法。</p>
  <p>若见恶不遮，　非法便滋长，</p>
  <p>遂令王国内，　奸诈日增多。</p>
  <p>王见国中人，　造恶不遮止，</p>
  <p>三十三天众，　咸生忿怒心。</p>
  <p>因此损国政，　谄伪行世间，</p>
  <p>被他怨敌侵，　破坏其国土。</p>
  <p>居家及资具，　积财皆散失，</p>
  <p>种种谄诳生，　更互相侵夺。</p>
  <p>由正法得王，　而不行其法，</p>
  <p>国人皆破散，　如象踏莲池。</p>
  <p>恶风起无恒，　暴雨非时下，</p>
  <p>妖星多变怪，　日月蚀无光，</p>
  <p>五谷众华果，　果实皆不成，</p>
  <p>国土遭饥馑，　由王舍正法。</p>
  <p>若王舍正法，　以恶法化人，</p>
  <p>诸天处本宫，　见已生忧恼。</p>
  <p>彼诸天王众，　共作如是言：</p>
  <p>此王作非法，　恶党相亲附，</p>
  <p>王位不久安！　诸天皆忿恨，</p>
  <p>由彼怀忿故，　其国当败亡。</p>
  <p>以非法教人，　流行于国内，</p>
  <p>斗诤多奸伪，　疾疫生众苦。</p>
  <p>天主不护念，　余天咸舍弃，</p>
  <p>国土当灭亡，　王身受苦厄。</p>
  <p>父母及妻子，　兄弟并姊妹，</p>
  <p>俱遭爱别离，　乃至身亡殁。</p>
  <p>变怪流星堕，　二日俱时出，</p>
  <p>他方怨贼来，　国人遭丧乱。</p>
  <p>国所重大臣，　枉横而身死，</p>
  <p>所爱象马等，　亦复皆散失。</p>
  <p>处处有兵戈，　人多非法死，</p>
  <p>恶鬼来入国，　疾疫遍流行。</p>
  <p>国中最大臣，　及以诸辅相，</p>
  <p>其心怀谄佞，　并悉行非法。</p>
  <p>见行非法者，　而生于爱敬，</p>
  <p>于行善法人，　苦楚而治罚。</p>
  <p>由爱敬恶人，　治罚善人故，</p>
  <p>星宿及风雨，　皆不以时行。</p>
  <p>有三种过生，　正法当隐没，</p>
  <p>众生无光色，　地肥皆下沉。</p>
  <p>由敬恶轻善，　复有三种过，</p>
  <p>非时降霜雹，　饥疫苦流行，</p>
  <p>谷稼诸果实，　滋味皆损减，</p>
  <p>于其国土中，　众生多疾病。</p>
  <p>国中诸树木，　先生甘美果，</p>
  <p>由斯皆损减，　苦涩无滋味。</p>
  <p>先有妙园林，　可爱游戏处，</p>
  <p>忽然皆枯悴，　见者生忧恼。</p>
  <p>稻麦诸果实，　美味渐消亡，</p>
  <p>食时心不喜，　何能长诸大？</p>
  <p>众生光色减，　势力尽衰微，</p>
  <p>食啖虽复多，　不能令饱足。</p>
  <p>于其国界中，　所有众生类，</p>
  <p>少力无勇势，　所作不堪能。</p>
  <p>国人多疾患，　众苦逼其身，</p>
  <p>鬼魅遍流行，　随处生罗刹。</p>
  <p>若王作非法，　亲近于恶人，</p>
  <p>令三种世间，　因斯受衰损。</p>
  <p>如是无边过，　出在于国中，</p>
  <p>皆由见恶人，　弃舍不治摈。</p>
  <p>由诸天加护，　得作于国王，</p>
  <p>而不以正法，　守护于国界。</p>
  <p>若人修善行，　当得生天上；</p>
  <p>若造恶业者，　死必堕三涂。</p>
  <p>若王见国人，　纵其造过失，</p>
  <p>三十三天众，　皆生热恼心。</p>
  <p>不顺诸天教，　及以父母言，</p>
  <p>此是非法人，　非王非孝子。</p>
  <p>若于自国中，　见行非法者，</p>
  <p>如法当治罚，　不应生舍弃。</p>
  <p>是故诸天众，　皆护持此王，</p>
  <p>以灭诸恶法，　能修善根故。</p>
  <p>王于此世中，　必招于现报，</p>
  <p>由于善恶业，　行舍劝众生。</p>
  <p>为示善恶报，　故得作人王，</p>
  <p>诸天共护持，　一切咸随喜。</p>
  <p>由自利利他，　治国以正法，</p>
  <p>见有谄佞者，　应当如法治。</p>
  <p>假使失王位，　及以害命缘，</p>
  <p>终不行恶法，　见恶而舍弃。</p>
  <p>害中极重者，　无过失国位，</p>
  <p>皆因谄佞人，　为此当治罚。</p>
  <p>若有谄诳人，　当失于国位，</p>
  <p>由斯损王政，　如象入华园。</p>
  <p>天主皆瞋恨，　阿苏罗亦然，</p>
  <p>以彼为人王，　不以法治国。</p>
  <p>是故应如法，　治罚于恶人，</p>
  <p>以善化众生，　不顺于非法。</p>
  <p>宁舍于身命，　不随非法友，</p>
  <p>于亲及非亲，　平等观一切。</p>
  <p>若为正法王，　国内无偏党，</p>
  <p>法王有名称，　普闻三界中。’</p>
  <p>三十三天众，　欢喜作是言：</p>
  <p>‘赡部洲法王，　彼即是我子，</p>
  <p>以善化众生，　正法治于国，</p>
  <p>劝行于正法，　当令生我宫。</p>
  <p>天及诸天子，　及以苏罗众，</p>
  <p>因王正法化，　常得心欢喜。</p>
  <p>天众皆欢喜，　共护于人王，</p>
  <p>众星依位行，　日月无乖度，</p>
  <p>和风常应节，　甘雨顺时行，</p>
  <p>苗实皆善成，　人无饥馑者。</p>
  <p>一切诸天众，　充满于自宫，</p>
  <p>是故汝人王，　七身弘正法。</p>
  <p>应尊重法宝，　由斯众安乐，</p>
  <p>常当亲正法，　功德自庄严。</p>
  <p>眷属常欢喜，　能远离诸恶，</p>
  <p>以法化众生，　恒令得安隐。</p>
  <p>令彼一切人，　修行于十善，</p>
  <p>率土常丰乐，　国土得安宁。</p>
  <p>王以法化人，　善调于恶行，</p>
  <p>常得好名称，　安乐诸众生。’”</p>
  <p>尔时，大地一切人王及诸大众，闻佛说此古昔人王治国要法，得未曾有，皆大欢喜，信受奉行。</p>
</body></html>