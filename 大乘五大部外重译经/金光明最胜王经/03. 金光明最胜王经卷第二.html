<!DOCTYPE html>
<html>
<head>
  <meta charset="utf-8"/>
  <meta name="author" content="义净/唐"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>金光明最胜王经卷第二</title>
</head>
<body>
  <h1 class="head">金光明最胜王经卷第二</h1>
  <h2>分别三身品第三</h2>
  <p>尔时，虚空藏菩萨摩诃萨，在大众中，从座而起，偏袒右肩，右膝著地，合掌恭敬，顶礼佛足，以上微妙金宝之华，宝幢幡盖，而为供养，白佛言：“世尊，云何菩萨摩诃萨，于诸如来甚深秘密，如法修行？”</p>
  <p>佛言：“善男子，谛听！谛听！善思念之。吾当为汝分别解说。</p>
  <p>“善男子，一切如来有三种身。云何为三？一者、化身，二者、应身，三者、法身。如是三身具足，摄受阿耨多罗三藐三菩提。若正了知，速出生死。云何菩萨了知化身？善男子，如来昔在修行地中，为一切众生修种种法；如是修习至修行满，修行力故得大自在，自在力故，随众生意、随众生行、随众生界，悉皆了别，不待时、不过时，处相应、时相应、行相应、说法相应，现种种身，是名化身。善男子，云何菩萨了知应身？谓诸如来，为诸菩萨得通达故，说于真谛。为令解了生死、涅槃是一味故，为除身见众生怖畏欢喜故，为无边佛法而作本故，如实相应如如、如如智，本愿力故，是身得现，具三十二相、八十种好、项背圆光，是名应身。善男子，云何菩萨摩诃萨了知法身？为除诸烦恼等障，为具诸善法故，唯有如如、如如智，是名法身。前二种身，是假名有；此第三身，是真实有，为前二身而作根本。何以故？离法如如，离无分别智，一切诸佛无有别法。一切诸佛智慧具足，一切烦恼究竟灭尽，得清净佛地，是故法如如、如如智，摄一切佛法。</p>
  <p>“复次，善男子，一切诸佛利益自他，至于究竟。自利益者，是法如如；利益他者，是如如智。能于自他利益之事而得自在，成就种种无边用故；是故分别一切佛法，有无量无边种种差别。善男子，譬如依止妄想思惟说种种烦恼，说种种业用，说种种果报；如是依法如如，依如如智，说种种佛法，说种种独觉法，说种种声闻法。依法如如，依如如智，一切佛法自在成就，是为第一不可思议。譬如画空作庄严具，是难思议；如是依法如如，依如如智，成就佛法亦难思议。</p>
  <p>“善男子，云何法如如、如如智，二无分别，而得自在事业成就？善男子，譬如如来入于涅槃，愿自在故，种种事业皆得成就；法如如、如如智，自在事成，亦复如是。复次，菩萨摩诃萨入无心定，依前愿力，从禅定起作众事业；如是二法，无有分别，自在事成。善男子，譬如日月无有分别，亦如水镜无有分别，光明亦无分别，三种和合得有影生；如是法如如、如如智，亦无分别，以愿自在故，众生有感现应化身，如日月影和合出现。复次，善男子，譬如无量无边水镜依于光故，空影得现种种异相，空者即是无相。善男子，如是受化诸弟子等是法身影，以愿力故，于二种身现种种相，于法身地无有异相。</p>
  <p>“善男子，依此二身，一切诸佛说有余涅槃；依此法身，说无余涅槃。何以故？一切余法究竟尽故。依此三身，一切诸佛说无住处涅槃，为二身故不住涅槃；离于法身，无有别佛。何故二身不住涅槃？二身假名不实，念念生灭不定住故，数数出现以不定故，法身不尔，是故二身不住涅槃。法身不二，是故不住涅槃，故依三身说无住涅槃。</p>
  <p>“善男子，一切凡夫为三相故，有缚有障，远离三身，不至三身。何者为三？一者、遍计所执相，二者、依他起相，三者、成就相。如是诸相不能解故，不能灭故，不能净故，是故不得至于三身。如是三相，能解、能灭、能净故，是故诸佛具足三身。善男子，诸凡夫人未能除遣此三心故，远离三身，不能得至。何者为三？一者、起事心，二者、依根本心，三者、根本心。依诸伏道，起事心尽；依法断道，依根本心尽；依最胜道，根本心尽。起事心灭故，得现化身；依根本心灭故，得显应身；根本心灭故，得至法身，是故一切如来具足三身。</p>
  <p>“善男子，一切诸佛于第一身，与诸佛同事；于第二身，与诸佛同意；于第三身，与诸佛同体。善男子，是初佛身，随众生意，有多种故现种种相，是故说多；第二佛身，弟子一意故现一相，是故说一；第三佛身，过一切种相，非执相境界，是故说名不一不二。善男子，是第一身，依于应身得显现故；是第二身，依于法身得显现故；是法身者，是真实有，无依处故。</p>
  <p>“善男子，如是三身，以有义故而说于常，以有义故说于无常。化身者，恒转法轮处处随缘，方便相续不断绝故，是故说常；非是本故具足大用，不显现故说为无常。应身者，从无始来相续不断，一切诸佛不共之法能摄持故，众生无尽，用亦无尽，是故说常；非是本故，以具足用不显现故，说为无常。法身者，非是行法，无有异相，是根本故犹如虚空，是故说常。善男子，离无分别智，更无胜智；离法如如，无胜境界。是法如如，是慧如如，是二种如如，如如不一不异。是故法身，慧清净故，灭清净故，是二清净，是故法身具足清净。</p>
  <p>“复次，善男子，分别三身有四种异：有化身非应身，有应身非化身，有化身亦应身，有非化身亦非应身。何者化身非应身？谓诸如来般涅槃后，以愿自在故，随缘利益，是名化身。何者应身非化身？是地前身。何者化身亦应身？谓住有余涅槃之身。何者非化身非应身？谓是法身。善男子，是法身者，二无所有所显现故。何者名为二无所有？于此法身相及相处，二皆是无，非有非无，非一非异，非数非非数，非明非暗。如是如如智，不见相及相处，不见非有非无，不见非一非异，不见非数非非数，不见非明非暗。是故当知，境界清净，智慧清净，不可分别，无有中间，为灭道本故，于此法身，能显如来种种事业。</p>
  <p>“善男子，是身因缘境界处所果，依于本难思议故。若了此义，是身即是大乘，是如来性，是如来藏。依于此身，得发初心、修行地心，而得显现不退地心，亦皆得现一生补处心，金刚之心、如来之心而悉显现，无量无边如来妙法皆悉显现。依此法身，不可思议摩诃三昧而得显现。依此法身，得现一切大智。是故二身，依于三昧，依于智慧，而得显现。如此法身，依于自体说常说我，依大三昧故说于乐，依于大智故说清净，是故如来常住自在安乐清净。依大三昧，一切禅定首楞严等，一切念处大法念等，大慈大悲一切陀罗尼、一切神通、一切自在、一切法平等摄受，如是佛法悉皆出现。依此大智，十力、四无所畏、四无碍辩、一百八十不共之法、一切希有不可思议法，悉皆显现。譬如依如意宝珠，无量无边种种珍宝悉皆得现；如是依大三昧宝，依大智慧宝，能出种种无量无边诸佛妙法。</p>
  <p>“善男子，如是法身三昧智慧，过一切相，不著于相，不可分别，非常非断，是名中道。虽有分别，体无分别；虽有三数，而无三体。不增不减，犹如梦幻，亦无所执，亦无能执。法体如如，是解脱处，过死王境，越生死暗，一切众生不能修行所不能至，一切诸佛菩萨之所住处。善男子，譬如有人愿欲得金，处处求觅，遂得金矿；既得矿已，即便碎之，择取精者炉中销炼，得清净金，随意回转，作诸镮钏种种严具，虽有诸用，金性不改。</p>
  <p>“复次，善男子，若善男子、善女人求胜解脱，修行世善，得见如来及弟子众，得亲近已，白佛言：‘世尊，何者为善？何者不善？何者正修得清净行？’诸佛如来及弟子众，见彼问时，如是思惟：‘是善男子、善女人，欲求清净，欲听正法。’即便为说，令其开悟。彼既闻已，正念忆持，发心修行得精进力，除懒惰障灭一切罪，于诸学处离不尊重，息掉悔心，入于初地；依初地心，除利有情障，得入二地；于此地中，除不逼恼障，入于三地；于此地中，除心软净障，入于四地；于此地中，除善方便障，入于五地；于此地中，除见真俗障，入于六地；于此地中，除见行相障，入于七地；于此地中，除不见灭相障，入于八地；于此地中，除不见生相障，入于九地；于此地中，除六通障，入于十地；于此地中，除所知障，除根本心，入如来地。</p>
  <p>“如来地者，由三净故名极清净。云何为三？一者、烦恼净，二者、苦净，三者、相净。譬如真金，镕销治炼，既烧打已无复尘垢，为显金性本清净故，金体清净，非谓无金。譬如浊水，澄渟清净，无复滓秽，为显水性本清净故，非谓无水。如是法身，与烦恼离，苦集除已无复余习，为显佛性本清净故，非谓无体。譬如虚空，烟云尘雾之所障蔽，若除屏已是空界净，非谓无空。如是法身，一切众苦悉皆尽故，说为清净，非谓无体。譬如有人于睡梦中，见大河水漂泛其身，运手动足，截流而渡得至彼岸；由彼身心不懈退故，从梦觉已，不见有水彼此岸别，非谓无心。生死妄想既灭尽已，是觉清净，非谓无觉。如是法界，一切妄想不复生故，说为清净，非是诸佛无其实体。</p>
  <p>“复次，善男子，是法身者，惑障清净，能现应身；业障清净，能现化身；智障清净，能现法身。譬如依空出电，依电出光；如是依法身故能现应身，依应身故能现化身。由性净故能现法身，智慧清净能现应身，三昧清净能现化身。此三清净是法如如、不异如如、一味如如、解脱如如、究竟如如，是故诸佛体无有异。善男子，若有善男子、善女人，说于如来是我大师，若作如是决定信者，此人即应深心解了如来之身无有别异。</p>
  <p>“善男子，以是义故，于诸境界不正思惟悉皆除断，即知彼法无有二相，亦无分别。圣所修行，如如于彼无有二相，正修行故；如是，如是，一切诸障悉皆除灭，如如一切障灭；如是，如是，法如如、如如智得最清净，如如法界正智清净；如是，如是，一切自在具足摄受皆得成就，一切诸障悉皆除灭；一切诸障得清净故，是名真如正智真实之相。如是见者是名圣见，是则名为真实见佛。何以故？如实得见法真如故。是故诸佛悉能普见一切如来。何以故？声闻、独觉已出三界，求真实境不能知见。如是圣人所不知见，一切凡夫皆生疑惑，颠倒分别不能得度，如兔浮海必不能过。所以者何？力微劣故，凡夫之人亦复如是，不能通达法如如故。然诸如来无分别心，于一切法得大自在，具足清净深智慧故，是自境界不共他故。是故诸佛如来，于无量无边阿僧祇劫，不惜身命，难行苦行，方得此身最上无比，不可思议过言说境，是妙寂静离诸怖畏。</p>
  <p>“善男子，如是知见法真如者，无生老死，寿命无限，无有睡眠，亦无饥渴，心常在定无有散动。若于如来起诤论心，是则不能见于如来。诸佛所说皆能利益，有听闻者无不解脱，诸恶禽兽、恶人、恶鬼不相逢值，由闻法故果报无尽。然诸如来无无记事，一切境界无欲知心，生死、涅槃无有异想，如来所记无不决定。诸佛如来四威仪中，无非智摄，一切诸法无有不为，慈悲所摄，无有不为利益安乐诸众生者。</p>
  <p>“善男子，若有善男子、善女人，于此《金光明经》听闻信解，不随地狱、饿鬼、傍生、阿苏罗道，常处人天不生下贱，恒得亲近诸佛如来听受正法，常生诸佛清净国土。所以者何？由得闻此甚深法故。是善男子、善女人，则为如来已知已记，当得不退阿耨多罗三藐三菩提。若善男子、善女人，于此甚深微妙之法一经耳者，当知是人不谤如来、不毁正法、不轻圣众。一切众生未种善根令得种故，已种善根令增长成熟故。一切世界所有众生，皆劝修行六波罗蜜多。”</p>
  <p>尔时，虚空藏菩萨、梵释四王、诸天众等，即从座起，偏袒右肩，合掌恭敬，顶礼佛足，白佛言：“世尊，若所在处，讲说如是《金光明王》微妙经典，于其国土有四种利益。何者为四？一者、国王军众强盛无诸怨敌，离于疾病，寿命延长，吉祥安乐，正法兴显；二者、中宫妃后、王子诸臣和悦无诤，离于谄佞，王所爱重；三者、沙门、婆罗门及诸国人修行正法，无病安乐，无枉死者，于诸福田悉皆修立；四者、于三时中四大调适，常为诸天增加守护，慈悲平等无伤害心，令诸众生归敬三宝，皆愿修习菩提之行。是为四种利益之事。世尊，我等亦常为弘经故，随逐如是持经之人，所在住处为作利益。”</p>
  <p>佛言：“善哉！善哉！善男子，如是，如是，汝等应当勤心流布此妙经王，则令正法久住于世。”</p>
  <h2>梦见忏悔品第四</h2>
  <p>尔时，妙幢菩萨亲于佛前，闻妙法已，欢喜踊跃，一心思惟，还至本处。于夜梦中，见大金鼓，光明晃耀犹如日轮。于此光中，得见十方无量诸佛，于宝树下坐琉璃座，无量百千大众围绕而为说法。见一婆罗门，桴击金鼓，出大音声，声中演说微妙伽他明忏悔法。妙幢闻已，皆悉忆持，系念而住。至天晓已，与无量百千大众围绕，将诸供具出王舍城，诣鹫峰山，至世尊所，礼佛足已，布设香华，右绕三匝，退坐一面，合掌恭敬，瞻仰尊颜，白佛言：“世尊，我于梦中，见婆罗门以手执桴，击妙金鼓，出大音声，声中演说微妙伽他明忏悔法，我皆忆持。唯愿世尊，降大慈悲，听我所说。”</p>
  <p>即于佛前，而说颂曰：</p>
  <p>“我于昨夜中，　梦见大金鼓，</p>
  <p>其形极姝妙，　周遍有金光，</p>
  <p>犹如盛日轮，　光明皆普耀，</p>
  <p>充满十方界。 咸见于诸佛，</p>
  <p>在于宝树下，　各处琉璃座，</p>
  <p>无量百千众，　恭敬而围绕。</p>
  <p>有一婆罗门，　以桴击金鼓，</p>
  <p>于其鼓声内，　说此妙伽他。</p>
  <p>金光明鼓出妙声，　遍至三千大千界，</p>
  <p>能灭三涂极重罪，　及以人中诸苦厄。</p>
  <p>由此金鼓声威力，　永灭一切烦恼障，</p>
  <p>断除怖畏令安隐，　譬如自在牟尼尊。</p>
  <p>佛于生死大海中，　积行修成一切智，</p>
  <p>能令众生觉品具，　究竟咸归功德海。</p>
  <p>由此金鼓出妙声，　普令闻者获梵响，</p>
  <p>证得无上菩提果，　常转清净妙法轮，</p>
  <p>住寿不可思议劫，　随机说法利群生，</p>
  <p>能断烦恼众苦流，　贪瞋痴等皆除灭。</p>
  <p>若有众生处恶趣，　大火猛焰周遍身，</p>
  <p>若得闻是妙鼓音，　即能离苦归依佛，</p>
  <p>皆得成就宿命智，　能忆过去百千生，</p>
  <p>悉皆正念牟尼尊，　得闻如来甚深教。</p>
  <p>由闻金鼓胜妙音，　常得亲近于诸佛，</p>
  <p>悉能舍离诸恶业，　纯修清净诸善品。</p>
  <p>一切天人有情类，　殷重至诚祈愿者，</p>
  <p>得闻金鼓妙音声，　能令所求皆满足。</p>
  <p>众生堕在无间狱，　猛火炎炽苦焚身，</p>
  <p>无有救护处轮回，　闻者能令苦除灭。</p>
  <p>人天饿鬼傍生中，　所有现受诸苦难，</p>
  <p>得闻金鼓发妙响，　皆蒙离苦得解脱。</p>
  <p>现在十方界，　常住两足尊，</p>
  <p>愿以大悲心，　哀愍忆念我。</p>
  <p>众生无归依，　亦无有救护，</p>
  <p>为如是等类，　能作大归依。</p>
  <p>我先所作罪，　极重诸恶业，</p>
  <p>今对十力前，　至心皆忏悔。</p>
  <p>我不信诸佛，　亦不敬尊亲，</p>
  <p>不务修众善，　常造诸恶业。</p>
  <p>或自恃尊高，　种姓及财位，</p>
  <p>盛年行放逸，　常造诸恶业。</p>
  <p>心恒起邪念，　口陈于恶言，</p>
  <p>不见于过罪，　常造诸恶业。</p>
  <p>恒作愚夫行，　无明闇覆心，</p>
  <p>随顺不善友，　常造诸恶业。</p>
  <p>或因诸戏乐，　或复怀忧恼，</p>
  <p>为贪瞋所缠，　故我造诸恶。</p>
  <p>亲近不善人，　及由悭嫉意，</p>
  <p>贫穷行谄诳，　故我造诸恶。</p>
  <p>虽不乐众过，　由有怖畏故，</p>
  <p>及不得自在，　故我造诸恶。</p>
  <p>或为躁动心，　或因瞋恚恨，</p>
  <p>及以饥渴恼，　故我造诸恶。</p>
  <p>由饮食衣服，　及贪爱女人，</p>
  <p>烦恼火所烧，　故我造诸恶。</p>
  <p>于佛法僧众，　不生恭敬心，</p>
  <p>作如是众罪，　我今悉忏悔。</p>
  <p>于独觉菩萨，　亦无恭敬心，</p>
  <p>作如是众罪，　我今悉忏悔。</p>
  <p>无知谤正法，　不孝于父母，</p>
  <p>作如是众罪，　我今悉忏悔。</p>
  <p>由愚痴憍慢，　及以贪瞋力，</p>
  <p>作如是众罪，　我今悉忏悔。</p>
  <p>我于十方界，　供养无数佛，</p>
  <p>当愿拔众生，　令离诸苦难。</p>
  <p>愿一切有情，　皆令住十地，</p>
  <p>福智圆满已，　成佛导群迷。</p>
  <p>我为诸众生，　苦行百千劫，</p>
  <p>以大智慧力，　皆令出苦海。</p>
  <p>我为诸含识，　演说甚深经，</p>
  <p>最胜金光明，　能除诸恶业。</p>
  <p>若人百千劫，　造诸极重罪，</p>
  <p>暂时能发露，　众恶尽消除。</p>
  <p>依此金光明，　作如是忏悔，</p>
  <p>由斯能速尽，　一切诸苦业。</p>
  <p>胜定百千种，　不思议总持，</p>
  <p>根力觉道支，　修习常无倦。</p>
  <p>我当至十地，　具足珍宝处，</p>
  <p>圆满佛功德，　济渡生死流。</p>
  <p>我于诸佛海，　甚深功德藏，</p>
  <p>妙智难思议，　皆令得具足。</p>
  <p>唯愿十方佛，　观察护念我，</p>
  <p>皆以大悲心，　哀受我忏悔。</p>
  <p>我于多劫中，　所造诸恶业，</p>
  <p>由斯生苦恼，　哀愍愿消除。</p>
  <p>我造诸恶业，　常生忧怖心，</p>
  <p>于四威仪中，　曾无欢乐想。</p>
  <p>诸佛具大悲，　能除众生怖，</p>
  <p>愿受我忏悔，　令得离忧苦。</p>
  <p>我有烦恼障，　及以诸报业，</p>
  <p>愿以大悲水，　洗濯令清净。</p>
  <p>我先作诸罪，　及现造恶业，</p>
  <p>至心皆发露，　咸愿得蠲除。</p>
  <p>未来诸恶业，　防护令不起，</p>
  <p>设令有违者，　终不敢覆藏。</p>
  <p>身三语四种，　意业复有三，</p>
  <p>系缚诸有情，　无始恒相续；</p>
  <p>由斯三种行，　造作十恶业，</p>
  <p>如是众多罪，　我今皆忏悔。</p>
  <p>我造诸恶业，　苦报当自受，</p>
  <p>今于诸佛前，　至诚皆忏悔。</p>
  <p>于此赡部洲，　及他方世界，</p>
  <p>所有诸善业，　今我皆随喜。</p>
  <p>愿离十恶业，　修行十善道，</p>
  <p>安住十地中，　常见十方佛。</p>
  <p>我以身语意，　所修福智业，</p>
  <p>愿以此善根，　速成无上慧。</p>
  <p>我今亲对十力前，　发露众多苦难事，</p>
  <p>凡愚迷惑三有难，　恒造极重恶业难，</p>
  <p>我所积集欲邪难，　常起贪爱流转难，</p>
  <p>于此世间耽著难，　一切愚夫烦恼难，</p>
  <p>狂心散动颠倒难，　及以亲近恶友难，</p>
  <p>于生死中贪染难，　瞋痴闇钝造罪难，</p>
  <p>生八无暇恶处难，　未曾积集功德难，</p>
  <p>我今皆于最胜前，　忏悔无边罪恶业。</p>
  <p>我今归依诸善逝，　我礼德海无上尊，</p>
  <p>如大金山照十方，　唯愿慈悲哀摄受。</p>
  <p>身色金光净无垢，　目如清净绀琉璃，</p>
  <p>吉祥威德名称尊，　大悲慧日除众闇。</p>
  <p>佛日光明常普遍，　善净无垢离诸尘，</p>
  <p>牟尼月照极清凉，　能除众生烦恼热。</p>
  <p>三十二相遍庄严，　八十随好皆圆满，</p>
  <p>福德难思无与等，　如日流光照世间。</p>
  <p>色如琉璃净无垢，　犹如满月处虚空，</p>
  <p>妙颇梨网映金躯，　种种光明以严饰。</p>
  <p>于生死苦瀑流内，　老病忧愁水所漂，</p>
  <p>如是苦海难堪忍，　佛日舒光令永竭。</p>
  <p>我今稽首一切智，　三千世界希有尊，</p>
  <p>光明晃耀紫金身，　种种妙好皆严饰。</p>
  <p>如大海水量难知，　大地微尘不可数，</p>
  <p>如妙高山叵称量，　亦如虚空无有际。</p>
  <p>诸佛功德亦如是，　一切有情不能知，</p>
  <p>于无量劫谛思惟，　无有能知德海岸。</p>
  <p>尽此大地诸山岳，　析如微尘能算知，</p>
  <p>毛端渧海尚可量，　佛之功德无能数。</p>
  <p>一切有情皆共赞，　世尊名称诸功德，</p>
  <p>清净相好妙庄严，　不可称量知分齐。</p>
  <p>我之所有众善业，　愿得速成无上尊，</p>
  <p>广说正法利群生，　悉令解脱于众苦。</p>
  <p>降伏大力魔军众，　当转无上正法轮，</p>
  <p>久住劫数难思议，　充足众生甘露味。</p>
  <p>犹如过去诸最胜，　六波罗蜜皆圆满，</p>
  <p>灭诸贪欲及瞋痴，　降伏烦恼除众苦。</p>
  <p>愿我常得宿命智，　能忆过去百千生，</p>
  <p>亦常忆念牟尼尊，　得闻诸佛甚深法。</p>
  <p>愿我以斯诸善业，　奉事无边最胜尊，</p>
  <p>远离一切不善因，　恒得修行真妙法。</p>
  <p>一切世界诸众生，　悉皆离苦得安乐，</p>
  <p>所有诸根不具足，　令彼身相皆圆满。</p>
  <p>若有众生遭病苦，　身形羸瘦无所依，</p>
  <p>咸令病苦得消除，　诸根色力皆充满。</p>
  <p>若犯王法当刑戮，　众苦逼迫生忧恼，</p>
  <p>彼受如斯极苦时，　无有归依能救护；</p>
  <p>若受鞭杖枷锁系，　种种苦具切其身，</p>
  <p>无量百千忧恼时，　逼迫身心无暂乐；</p>
  <p>皆令得免于系缚，　及以鞭杖苦楚事，</p>
  <p>将临刑者得命全，　众苦皆令永除尽。</p>
  <p>若有众生饥渴逼，　令得种种殊胜味，</p>
  <p>盲者得视聋者闻，　跛者能行哑能语，</p>
  <p>贫穷众生获宝藏，　仓库盈溢无所乏，</p>
  <p>皆令得受上妙乐，　无一众生受苦恼。</p>
  <p>一切人天皆乐见，　容仪温雅甚端严，</p>
  <p>悉皆现受无量乐，　受用丰饶福德具。</p>
  <p>随彼众生念伎乐，　众妙音声皆现前，</p>
  <p>念水即现清凉池，　金色莲华泛其上。</p>
  <p>随彼众生心所念，　饮食衣服及床敷，</p>
  <p>金银珍宝妙琉璃，　璎珞庄严皆具足。</p>
  <p>勿令众生闻恶响，　亦复不见有相违，</p>
  <p>所受容貌悉端严，　各各慈心相爱乐。</p>
  <p>世间资生诸乐具，　随心念时皆满足，</p>
  <p>所得珍财无吝惜，　分布施与诸众生。</p>
  <p>烧香末香及涂香，　众妙杂华非一色，</p>
  <p>每日三时从树堕，　随心受用生欢喜。</p>
  <p>普愿众生咸供养，　十方一切最胜尊，</p>
  <p>三乘清净妙法门，　菩萨独觉声闻众。</p>
  <p>常愿勿处于卑贱，　不堕无暇八难中，</p>
  <p>生在有暇人中尊，　恒得亲承十方佛。</p>
  <p>愿得常生富贵家，　财宝仓库皆盈满，</p>
  <p>颜貌名称无与等，　寿命延长经劫数。</p>
  <p>悉愿女人变为男，　勇健聪明多智慧，</p>
  <p>一切常行菩萨道，　勤修六度到彼岸。</p>
  <p>常见十方无量佛，　宝王树下而安处，</p>
  <p>处妙琉璃师子座，　恒得亲承转法轮。</p>
  <p>若于过去及现在，　轮回三有造诸业，</p>
  <p>能招可厌不善趣，　愿得消灭永无余。</p>
  <p>一切众生于有海，　生死罥网坚牢缚，</p>
  <p>愿以智剑为断除，　离苦速证菩提处。</p>
  <p>众生于此赡部内，　或于他方世界中，</p>
  <p>所作种种胜福田，　我今皆悉生随喜。</p>
  <p>以此随喜福德事，　及身语意造众善，</p>
  <p>愿此胜业常增长，　速证无上大菩提。</p>
  <p>所有礼赞佛功德，　深心清净无瑕秽，</p>
  <p>回向发愿福无边，　当超恶趣六十劫。</p>
  <p>若有男子及女人，　婆罗门等诸胜族，</p>
  <p>合掌一心赞叹佛，　生生常忆宿世事。</p>
  <p>诸根清净身圆满，　殊胜功德皆成就，</p>
  <p>愿于未来所生处，　常得人天共瞻仰。</p>
  <p>非于一佛十佛所，　修诸善根今得闻，</p>
  <p>百千佛所种善根，　方得闻斯忏悔法。”</p>
  <p>尔时，世尊闻此说已，赞妙幢菩萨言：“善哉！善哉！善男子，如汝所梦金鼓出声，赞叹如来真实功德，并忏悔法；若有闻者，获福甚多，广利有情灭除罪障。汝今应知，此之胜业，皆是过去赞叹发愿宿习因缘，及由诸佛威力加护。此之因缘，当为汝说。”</p>
  <p>时诸大众，闻是法已，咸皆欢喜，信受奉行。</p>
</body></html>