<!DOCTYPE html>
<html>
<head>
  <meta charset="utf-8"/>
  <meta name="author" content="宝贵"/>
  <meta name="author" content="志德/隋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>金光明经卷第二</title>
</head>
<body>
  <h1 class="head">金光明经卷第二</h1>
  <h2>忏悔品第四</h2>
  <p>尔时信相菩萨。即于其夜梦见金鼓其状姝大。其明普照喻如日光。复于光中得见十方无量无边诸佛世尊。众宝树下坐琉璃座。与无量百千眷属围绕而为说法。见有一人似婆罗门。以桴击鼓出大音声。其声演说忏悔偈颂。时信相菩萨从梦寤已。至心忆念梦中所闻忏悔偈颂。过夜至旦出王舍城。尔时亦有无量无边百千众生与菩萨俱。往耆阇崛山至于佛所。至佛所已顶礼佛足。右绕三匝却坐一面。敬心合掌瞻仰尊颜。以其梦中所见金鼓及忏悔偈。向如来说。</p>
  <p>昨夜所梦　　至心忆持　　梦见金鼓</p>
  <p>妙色晃耀　　其光大盛　　明踰于日</p>
  <p>遍照十方　　恒沙世界　　又因此光</p>
  <p>得见诸佛　　众宝树下　　坐琉璃座</p>
  <p>无量大众　　围绕说法　　见婆罗门</p>
  <p>击是金鼓　　其鼓音中　　说如是偈</p>
  <p>是大金鼓　　所出妙音　　悉能灭除</p>
  <p>三世诸苦　　地狱饿鬼　　畜生等苦</p>
  <p>贫穷困厄　　及诸有苦　　是鼓所出</p>
  <p>微妙之音　　能除众生　　诸恼所逼</p>
  <p>断众怖畏　　令得无惧　　犹如诸佛</p>
  <p>得无所畏　　诸佛圣人　　所成功德</p>
  <p>离于生死　　到大智岸　　如是众生</p>
  <p>所得功德　　定及助道　　犹如大海</p>
  <p>是鼓所出　　如是妙音　　令众生得</p>
  <p>梵音深远　　证佛无上　　菩提胜果</p>
  <p>转无上轮　　微妙清净　　住寿无量</p>
  <p>不思议劫　　演说正法　　利益众生</p>
  <p>能害烦恼　　消除诸苦　　贪嗔痴等</p>
  <p>悉令寂灭　　若有众生　　处在地狱</p>
  <p>大火炽然　　烧炙其身　　若闻金鼓</p>
  <p>微妙音声　　所出言教　　即寻礼佛</p>
  <p>亦令众生　　得知宿命　　百生千生</p>
  <p>千万亿生　　令心正念　　诸佛世尊</p>
  <p>亦闻无上　　微妙之言　　是金鼓中</p>
  <p>所出妙音　　复令众生　　值遇诸佛</p>
  <p>远离一切　　诸恶业等　　善修无量</p>
  <p>白净之业　　诸天世人　　及余众生</p>
  <p>随其所思　　诸所愿求　　如是金鼓</p>
  <p>所出之音　　皆悉能令　　成就具足</p>
  <p>若有众生　　堕大地狱　　猛火炎炽</p>
  <p>焚烧其身　　无有救护　　流转诸难</p>
  <p>当令是等　　悉灭诸苦　　若有众生</p>
  <p>诸苦所切　　三恶道报　　及以人中</p>
  <p>如是金鼓　　所出之音　　悉能灭除</p>
  <p>一切诸苦　　无依无归　　无有救护</p>
  <p>我为是等　　作归依处　　是诸世尊</p>
  <p>今当证知　　久已于我　　生大悲心</p>
  <p>在在处处　　十方诸佛　　现在世雄</p>
  <p>两足之尊　　我本所作　　恶不善业</p>
  <p>今者忏悔　　诸十力前　　不识诸佛</p>
  <p>及父母恩　　不解善法　　造作众恶</p>
  <p>自恃种姓　　及诸财宝　　盛年放逸</p>
  <p>作诸恶行　　心念不善　　口作恶业</p>
  <p>随心所作　　不见其过　　凡夫愚行</p>
  <p>无知闇覆　　亲近恶友　　烦恼乱心</p>
  <p>五欲因缘　　心生忿恚　　不知厌足</p>
  <p>故作众恶　　亲近非圣　　因生悭嫉</p>
  <p>贫穷因缘　　奸谄作恶　　系属于他</p>
  <p>常有怖畏　　不得自在　　而造诸恶</p>
  <p>贪欲恚痴　　扰动其心　　渴爱所逼</p>
  <p>造作众恶　　依因衣食　　及以女色</p>
  <p>诸结恼热　　造作众恶　　身口意恶</p>
  <p>所集三业　　如是众罪　　今悉忏悔</p>
  <p>或不恭敬　　佛法圣众　　如是诸罪</p>
  <p>今悉忏悔　　或不恭敬　　缘觉菩萨</p>
  <p>如是众罪　　今悉忏悔　　以无智故</p>
  <p>诽谤正法　　不知恭敬　　父母尊长</p>
  <p>如是众罪　　今悉忏悔　　愚惑所覆</p>
  <p>憍慢放逸　　因贪恚痴　　造作诸恶</p>
  <p>如是众罪　　今悉忏悔　　我今供养</p>
  <p>无量无边　　三千大千　　世界诸佛</p>
  <p>我当拔济　　十方一切　　无量众生</p>
  <p>所有诸苦　　我当安止　　不可思议</p>
  <p>阿僧祇众　　令住十地　　已得安止</p>
  <p>住十地者　　悉令具足　　如来正觉</p>
  <p>为一众生　　亿劫修行　　使无量众</p>
  <p>令度苦海　　我当为是　　诸众生等</p>
  <p>演说微妙　　甚深悔法　　所谓金光</p>
  <p>灭除诸恶　　千劫所作　　极重恶业</p>
  <p>若能至心　　一忏悔者　　如是众罪</p>
  <p>悉皆灭尽　　我今已说　　忏悔之法</p>
  <p>是金光明　　清净微妙　　速能灭除</p>
  <p>一切业障　　我当安止　　住于十地</p>
  <p>十种珍宝　　以为脚足　　成佛无上</p>
  <p>功德光明　　令诸众生　　度三有海</p>
  <p>诸佛所有　　甚深法藏　　不可思议</p>
  <p>无量功德　　一切种智　　愿悉具足</p>
  <p>百千禅定　　根力觉道　　不可思议</p>
  <p>诸陀罗尼　　十力世尊　　我当成就</p>
  <p>诸佛世尊　　有大慈悲　　当证微诚</p>
  <p>哀受我悔　　若我百劫　　所作众恶</p>
  <p>以是因缘　　生大忧苦　　贫穷困乏</p>
  <p>愁恐惊惧　　怖畏恶业　　心常怯劣</p>
  <p>在在处处　　暂无欢乐　　十方现在</p>
  <p>大悲世尊　　能除众生　　一切怖畏</p>
  <p>愿当受我　　诚心忏悔　　令我恐惧</p>
  <p>悉得消除　　我之所有　　烦恼业垢</p>
  <p>唯愿现在　　诸佛世尊　　以大悲水</p>
  <p>洗除令净　　过去诸恶　　今悉悔过</p>
  <p>现所作罪　　诚心发露　　所未作者</p>
  <p>更不敢作　　已作之业　　不敢覆藏</p>
  <p>身业三种　　口业有四　　意三业行</p>
  <p>今悉忏悔　　身口所作　　及以意思</p>
  <p>十种恶业　　一切忏悔　　远离十恶</p>
  <p>修行十善　　安止十住　　逮十力尊</p>
  <p>所造恶业　　应受恶报　　今于佛前</p>
  <p>诚心忏悔　　若此国土　　及余世界</p>
  <p>所有善法　　悉以回向　　我所修行</p>
  <p>身口意善　　愿于来世　　证无上道</p>
  <p>若在诸有　　六趣崄难　　愚痴无智</p>
  <p>造作诸恶　　今于佛前　　皆悉忏悔</p>
  <p>世间所有　　生死崄难　　种种淫欲</p>
  <p>愚烦恼难　　如是诸难　　我今忏悔</p>
  <p>心轻躁难　　近恶友难　　三有崄难</p>
  <p>及三毒难　　遇无难难　　值好时难</p>
  <p>修功德难　　值佛亦难　　如是诸难</p>
  <p>今悉忏悔　　诸佛世尊　　我所依止</p>
  <p>是故我今　　敬礼佛海　　金色晃耀</p>
  <p>犹如须弥　　是故我今　　顶礼最胜</p>
  <p>其色无上　　犹如真金　　眼目清净</p>
  <p>如绀琉璃　　功德威神　　名称显著</p>
  <p>佛日大悲　　灭一切闇　　善净无垢</p>
  <p>离诸尘翳　　无上佛日　　大光普照</p>
  <p>烦恼火炽　　令心燋热　　唯佛能除</p>
  <p>如月清凉　　三十二相　　八十种好</p>
  <p>庄严其身　　视之无厌　　功德巍巍</p>
  <p>明网显耀　　安住三界　　如日照世</p>
  <p>犹如琉璃　　净无瑕秽　　妙色广大</p>
  <p>种种各异　　其色红赤　　如日初出</p>
  <p>颇梨白银　　挍饰光网　　如是种种</p>
  <p>庄严佛日　　三有之中　　生死大海</p>
  <p>潦水波荡　　恼乱我心　　其味苦毒</p>
  <p>最为粗涩　　如来网明　　能令枯涸</p>
  <p>妙身端严　　相好殊特　　金色光明</p>
  <p>遍照一切　　智慧大海　　弥满三界</p>
  <p>是故我今　　稽首敬礼　　如大海水</p>
  <p>其量难知　　大地微尘　　不可称计</p>
  <p>诸须弥山　　难可度量　　虚空边际</p>
  <p>亦不可得　　诸佛亦尔　　功德无量</p>
  <p>一切有心　　无能知者　　于无量劫</p>
  <p>极心思惟　　不能得知　　佛功德边</p>
  <p>大地诸山　　尚可知量　　毛渧海水</p>
  <p>亦可知数　　诸佛功德　　无能知者</p>
  <p>相好庄严　　名称赞叹　　如是功德</p>
  <p>令众皆得　　我以善业　　诸因缘故</p>
  <p>来世不久　　成于佛道　　讲宣妙法</p>
  <p>利益众生　　度脱一切　　无量诸苦</p>
  <p>摧伏诸魔　　及其眷属　　转于无上</p>
  <p>清净法轮　　住寿无量　　不思议劫</p>
  <p>充足众生　　甘露法味　　我当具足</p>
  <p>六波罗蜜　　犹如过佛　　之所成就</p>
  <p>断诸烦恼　　除一切苦　　悉灭贪欲</p>
  <p>及恚痴等　　我等忆念　　宿命之事</p>
  <p>百生千生　　百千亿生　　常当至心</p>
  <p>正念诸佛　　闻说微妙　　无上之法</p>
  <p>我因善业　　常值诸佛　　远离诸恶</p>
  <p>修诸善业　　一切世界　　所有众生</p>
  <p>无量苦恼　　我当悉灭　　若有众生</p>
  <p>诸根毁坏　　不具足者　　悉令具足</p>
  <p>十方世界　　所有病苦　　羸瘦顿乏</p>
  <p>无救护者　　悉令解脱　　如是诸苦</p>
  <p>还得势力　　平复如本　　若犯王法</p>
  <p>临当刑戮　　无量怖畏　　愁忧苦恼</p>
  <p>如是之人　　悉令解脱　　若受鞭挞</p>
  <p>系缚枷锁　　种种苦事　　逼切其身</p>
  <p>无量百千　　愁忧惊畏　　种种恐惧</p>
  <p>扰乱其心　　如是无量　　诸苦恼等</p>
  <p>愿使一切　　悉得解脱　　若有众生</p>
  <p>饥渴所恼　　令得种种　　甘美饮食</p>
  <p>盲者得视　　聋者得听　　哑者能言</p>
  <p>裸者得衣　　贫穷之者　　即得宝藏</p>
  <p>仓库盈溢　　无所乏少　　一切皆受</p>
  <p>安隐快乐　　乃至无有　　一人受苦</p>
  <p>众生相视　　和颜悦色　　形貌端严</p>
  <p>人所喜见　　心常思念　　他人善事</p>
  <p>饮食饱满　　功德具足　　随诸众生</p>
  <p>之所思念　　皆愿令得　　种种伎乐</p>
  <p>箜篌筝笛　　琴瑟鼓吹　　如是种种</p>
  <p>微妙音声　　江河池沼　　流泉诸水</p>
  <p>金华遍布　　及优钵罗　　随诸众生</p>
  <p>之所思念　　即得种种　　衣服饮食</p>
  <p>钱财珍宝　　金银琉璃　　真珠璧玉</p>
  <p>杂厕璎珞　　愿诸众生　　不闻恶声</p>
  <p>乃至无有　　可恶见者　　愿诸众生</p>
  <p>色貌微妙　　各各相于　　共相爱念</p>
  <p>世间所有　　资生之具　　随其所念</p>
  <p>悉令具足　　愿诸众生　　诸所求索</p>
  <p>如其所须　　应念即得　　香华诸树</p>
  <p>常于三时　　雨细末香　　及涂身香</p>
  <p>众生受者　　欢喜快乐　　愿诸众生</p>
  <p>常得供养　　不可思议　　十方诸佛</p>
  <p>无上妙法　　清净无垢　　及诸菩萨</p>
  <p>声闻大众　　愿诸众生　　常得远离</p>
  <p>三恶八难　　值无难处　　觐睹诸佛</p>
  <p>无上之王　　愿诸众生　　常生尊贵</p>
  <p>多饶财宝　　安隐丰乐　　上妙色像</p>
  <p>庄严其身　　功德成就　　有大名称</p>
  <p>愿诸女人　　皆成男子　　具足智慧</p>
  <p>精勤不懈　　一切皆行　　菩萨之道</p>
  <p>勤心修集　　六波罗蜜　　常见十方</p>
  <p>无量诸佛　　坐宝树下　　琉璃座上</p>
  <p>安住禅定　　自在快乐　　演说正法</p>
  <p>众所乐闻　　若我现在　　及过去世</p>
  <p>所作恶业　　诸有崄难　　应得恶果</p>
  <p>不适意者　　愿悉尽灭　　令无有余</p>
  <p>若诸众生　　三有系缚　　生死罗网</p>
  <p>弥密牢固　　愿以智刀　　割断破裂</p>
  <p>除诸苦恼　　早成菩提　　若此阎浮</p>
  <p>及余他方　　无量世界　　所有众生</p>
  <p>所作种种　　善妙功德　　我今深心</p>
  <p>随其欢喜　　我今以此　　随喜功德</p>
  <p>及身口意　　所作善业　　愿于来世</p>
  <p>成无上道　　得净无垢　　吉祥果报</p>
  <p>若有敬礼　　赞叹十力　　信心清净</p>
  <p>无诸疑网　　能作如是　　所说忏悔</p>
  <p>便得超越　　六十劫罪　　诸善男子</p>
  <p>及善女人　　诸王刹利　　婆罗门等</p>
  <p>若有恭敬　　合掌向佛　　称叹如来</p>
  <p>并赞此偈　　在在生处　　常识宿命</p>
  <p>诸根具足　　清净端严　　种种功德</p>
  <p>悉皆成就　　在在处处　　常为国王</p>
  <p>辅相大臣　　之所恭敬　　非于一佛</p>
  <p>五佛十佛　　种诸功德　　闻是忏悔</p>
  <p>若于无量　　百千万亿　　诸佛如来</p>
  <p>种诸善根　　然后乃得　　闻是忏悔</p>
  <h2>业障灭品第五</h2>
  <p>是时世尊。善正分别入于深法妙有名禅。从于毛孔放种种光。无量百千种色皆从身出。因此光内一切诸佛刹土悉现光中。于十方恒河沙。譬喻算数所不能及。五浊恶世为光所照。是诸众生所作十恶。五无间业。诽谤三宝。不孝父母及沙门婆罗门。轻慢尊长。应堕地狱饿鬼畜生。各各蒙光至所住处。是诸众生见斯光已应念安乐。因光力故是诸众生端正微妙。色相具足福德庄严。皆得亲近诸佛世尊。</p>
  <p>是时大众与天帝释及恒水女神。皆来会所却坐一面。</p>
  <p>于是天帝释承佛神力。即从坐起偏袒右肩。右膝著地合掌向佛。而白佛言。世尊。云何善男子善女人。愿求阿耨多罗三藐三菩提修行大乘摄受一切众生。是诸业障云何忏悔而得解脱。</p>
  <p>佛言。善哉善哉。善男子。汝今修行欲为无量无数无边众生。令得清净解脱安乐哀愍世间。善男子。一切众生为业障故堕多种罪。应当日夜六时偏袒右肩右膝著地。合掌恭敬一心一意口自说言。归命顶礼一切诸佛世尊。现在十方世界。已得阿耨多罗三藐三菩提者。转法轮照法轮持法轮。雨大法雨击大法鼓。吹大法螺出微妙声。竖大法幢秉大法炬。为欲利益安乐众生故。行法施诱接荷负一切众生。为令无量无数众生得清净故得安乐故。欲令大众。得大果故。为诸天人得清净故。如是世尊故应礼敬。以身口意顶礼归诚。是诸世尊以真实慧以真实眼。真实证明真实平等。悉知悉见一切众生善恶之业。我从无始随生死流。与一切众生已造业障。贪嗔痴等之所缠缚。未识佛时未识法时未识僧时未识善恶。为身口意得无量罪。以恶心故出佛身血。诽谤正法。破和合僧。杀阿罗汉。杀害父母。十不善法。自作教他。见作随喜。身三口四意三业行。于诸众生横生毁呰。斗秤欺诳以伪为真。不净饮食以施众生。于生死六道所有父母更相触恼。塔物僧物四方僧物。心生偷夺自在而用。如佛所说言教法律过分谬学。师长教示不相随从。有行声闻者行缘觉者行大乘者。喜生骂辱令诸行人心退愁恨。见有胜己便怀嫉妒。法施财施而生障碍。无明所覆邪见疑惑使恶增长。于诸佛所而起恶言。法说非法非法说法。如是众罪齐如诸佛。真实慧真实眼真实证明。真实平等悉知悉见。奉对忏悔皆悉发露不敢覆藏。未作之罪不敢复作。已作之罪今悉忏悔。所作业障应堕恶道地狱畜生饿鬼阿修罗。生十二难处。愿我此生所有业障皆悉灭尽。未来不受犹如过去诸大菩萨之所修行三菩提道。所有业障悉已忏悔。如我业障今亦忏悔。皆悉发露不敢覆藏。已作之罪愿得除灭。未来之恶更不敢作。亦如未来诸大菩萨修三菩提行。所有业障悉已忏悔。如我业障今亦忏悔。皆悉发露不敢覆藏。已作之罪愿得除灭。未来之恶不敢复作。亦如现在十方世界菩萨摩诃萨修三菩提行。所有业障悉已忏悔。如我业障今亦忏悔。皆悉发露不敢覆藏。已作之罪愿得除灭。未来之恶不敢复作。亦如过去未来现在三世诸菩萨摩诃萨。如是业障皆悉忏悔。我亦如是。所有业障今亦忏悔。皆悉发露不敢覆藏。已作之罪愿得除灭。未来之恶不敢复作。是故善男子。若有罪过一刹那中不得覆藏。何况一日一夜。善男子。若有犯罪愿得清净。而怀羞愧信于未来必有果报。生大恐怖如是修行。譬如男女如火烧头如火烧衣救令速灭。火若不灭心不得安。是善男子。若已犯罪亦复如是。即应忏悔使令灭除。于一切法欲求清净无诸障碍。如是忏悔未来之罪不敢复作。若欲生富乐之家金银谷米仓库盈满。发大乘行亦应忏悔灭除业障。若欲生豪贵婆罗门家七宝具足。亦应忏悔灭除业障。若欲生刹利大贵之家及转轮圣王。亦应忏悔灭除业障。若欲生四天王天。亦应忏悔灭除业障。若欲生三十三天。夜摩天兜率陀天化乐天他化自在天。亦应忏悔灭除业障。若欲生梵辅梵净大梵天。亦应忏悔灭除业障。若欲生少光无量光净光天。亦应忏悔灭除业障。若欲生少净无量净遍净天。亦应忏悔灭除业障。若欲生无欲天无热天善现天善见天阿迦尼吒天。亦应忏悔灭除业障。若欲求须陀洹果斯陀含果阿那含果阿罗汉果。亦应忏悔灭除业障。若欲愿求三明六通菩提自在。声闻力究竟声闻大自在。辟支佛菩提自在地。亦应忏悔灭除业障。若欲愿求一切智智。净智。不思议智。不动智。三藐三菩提正遍智。亦应忏悔灭除业障。何以故。善男子。一切诸法从因缘生。如来所说异相生异相灭。以异因缘故。是时过去诸法已灭已尽已转。如是业障无复遗余。是诸行法未得现生而今得生。未来业障更不复起。何以故。善男子。一切法空。如来所说亦无众生。亦无寿者。亦无我人。亦无生灭。亦无行法。善男子。一切诸法皆依于本。是本亦不可说。何以故。过一切相故。若有善男子善女人。如是入于真理生于信敬。是名无众生而有于本。以是义故。说于忏悔除灭业障。善男子。有四种法成就。善男子善女人。灭除业障永得清净。何者为四。一者正心成就。二者念于甚深经义不生诽谤。三者于初发心菩萨起一切智心。四者于一切众生起无量慈心。若能成就如是四种之法。忏悔业障永得除灭。尔时世尊而说偈言。</p>
  <p class="l-js-5c">专心护三业　　不诽谤深经</p>
  <p class="l-js-5c">作一切智心　　慈心净业障</p>
  <p>善男子。复有四种最大业障。难可清净。何者为四。一者于菩萨律仪犯极重恶。二者于大乘十二部经心生诽谤。三者于自身中不能增长一切善根。四者贪著有心。又有四种对治灭业障法。何者为四。一者于十方世界一切如来。至心亲近忏悔一切罪。二者为十方一切众生。劝请诸佛说诸妙法。三者随喜十方一切众生所有成就功德。四者所有一切功德善根。悉以回向阿耨多罗三藐三菩提。是时天帝释白佛言。世尊。云何善男子善女人。于大乘行。其有行者。有不行者。云何而得随喜一切众生功德善根。</p>
  <p>佛言。善男子。若有善男子善女人。日夜六时偏袒右肩。右膝著地合掌恭敬。一心一意口自说言。十方世界一切众生。修施修戒修定我今皆悉随喜。以如前随喜故。尊胜可爱无上无等并皆随喜。如是过去未来所有善根皆悉随喜。于现在世中初发心菩萨所有发菩提心功德。过百大劫行菩萨行所有大功德聚。得无生法忍得不退地。功德之聚得一生补处。如是一切功德。悉以随喜赞叹皆如上说。过去未来一切菩萨功德。随喜赞叹亦复如是。现在十方世界一切诸佛如来应供正遍知。已具三菩提道。为度脱一切众生。转无上法轮行无碍法施。然大法炬击大法鼓。吹大法蠡出微妙声。竖大法幢。一切众生皆蒙法施悉得饱满。劝化众生皆令信受。为欲安乐一切众生哀念一切众生。一切人天皆蒙安乐。声闻辟支佛菩萨功德善根皆已修立。若有众生未具如此诸功德者悉令具足。我皆随喜而赞叹之。如是所说。亦如三世诸佛菩萨声闻之众所有功德。皆生随喜而赞叹之。如是。善男子。随喜无量无数功德之聚。譬如三千大千及恒河沙等世界所有一切众生。悉成阿罗汉灭一切诸漏。是善男子善女人。尽形寿以衣服饮食卧具医药四事供养。如是功德不及随喜修功德者。何以故。是前功德有数有量。不摄一切诸功德故。是随喜功德无量无数。能摄三世一切功德故。是故善男子。若有善男子善女人。欲增长自善根者。应如是随喜修功德者。若有女人欲转女身以为男身。应当随喜如是修功德者。是时帝释白佛言。世尊。愿为更说劝请功德。为令未来菩萨得大光明。现在菩萨愿修行故。</p>
  <p>佛言。善男子。若有善男子善女人。愿求阿耨多罗三藐三菩提者。应当修行声闻缘觉大乘之道。若有众生未得修行。日夜六时偏袒右肩。右膝著地合掌恭敬。一心一意口自说言。顶礼十方一切诸佛世尊现已得阿耨多罗三藐三菩提能转无上法轮者。我今皆悉顶礼劝请转无上法轮然大法灯。持法道理无碍法施。秉大法炬雨大法雨。击大法鼓吹大法蠡出微妙声。竖大法幢。为度脱一切众生故。悉如上说。乃至人天皆蒙安乐。</p>
  <p>复次善男子。若有善男子善女人。欲得阿耨多罗三藐三菩提者应修声闻缘觉大乘之行。其有未修行者。日夜六时偏袒右肩。右膝著地合掌恭敬一心一意口自说言。顶礼十方世界一切诸佛世尊欲舍应身入涅槃者。我今稽请莫般涅槃久住于世。度脱安乐一切众生。如前所说乃至人天皆蒙安乐。我今以此劝请善根功德。悉以回向阿耨多罗三藐三菩提。亦如过去未来现在。诸大菩萨所有功德。皆悉回向阿耨多罗三藐三菩提。我亦如是。所有劝请一切功德皆悉回向阿耨多罗三藐三菩提。善男子。譬如善男子善女人。以三千大千世界满中七宝供养如来。若有善男子善女人。劝请如来转大法轮。劝请功德其福胜彼。何以故。是上善根即是财施。劝请功德即是法施。善男子。且置三千大千世界七宝如是恒河沙数世界。若有善男子善女人。以七宝满恒河沙数世界。而用供养一切诸佛。若善男子善女人。劝请如来转大法轮其福胜彼。何以故。其法施者有五种事。何者为五。一者法施彼我兼利。财施不尔。二者法施能令众生出于三界。财施不出欲界。三者法施利益法身。财施之者增长色身。四者法施增长无穷。财施必皆有竭。五者法施能断无明。财施止伏贪心。是故善男子。劝请功德无量无数难可譬喻。如我昔行菩萨行时。如前诸佛世尊劝请转大法轮。是善根故。一切帝释及大梵王。劝请于我转大法轮。世尊请转法轮。为度脱安乐一切众生及诸人天。我于往昔为菩提行。劝请如来久住于世莫般涅槃。依诸功德。是故我得十力四无所畏四无碍辩大慈大悲。得无量无数不共之法。我已入于无余涅槃。而我正法久住于世。我法身者。无比清净种种相貌。无量智慧无量自在。难可思议无量福德。一切众生深蒙慈润。百千万亿劫说不可尽。是故法身能摄藏一切之法。一切之法不能摄藏法身。法身常住不堕常见。虽复断灭不堕断见。破一切众生种种之见。能生一切种种真见。能解一切众生之缚与缚不异。能种一切众生诸善根本。能成熟一切众生善根。已成熟者能令解脱。无作无动无为寂静。安乐自在远离愦闹。过于三世能见三世。过于声闻缘觉境界。大地菩萨之所修行。一切如来皆无异体劝请功德善根力故。如是法身我今已得。是故善男子。若有善男子善女人。为得阿耨多罗三藐三菩提。一句一偈以持劝化为人解说。功德善根难可限量。何况劝请如来转大法轮。久住于世莫般涅槃。</p>
  <p>是时帝释白佛言。世尊。云何善男子善女人。为得阿耨多罗三藐三菩提。修行声闻缘觉大乘之道。若有众生未得修行功德善根。云何悉以回向为一切智智。</p>
  <p>佛言。善男子。若有善男子善女人。欲求阿耨多罗三藐三菩提。修行声闻缘觉大乘之道。若有众生未得修行。一日一夜一心一意口自说言。我从无始生死以来。所有善根皆已成就。于三宝所若于他所。乃至畜生人非人等。乃至升撮以施一切。兼以善言和解斗诤。三归学戒。一切功德善根。皆由忏悔而得。皆由随喜而得。皆由劝请而得。是诸善根安置一处。摄受同时合集称量。皆以回施一切众生。永已舍施更无夺心。解脱不摄由如诸佛世尊知者见者不可思量。无碍无垢佛智慧故。如是一切功德善根。悉以回施一切众生。不住相心不舍相心。我亦如是。功德善根悉以回施一切众生愿一切众生皆得宝手。破空出宝满众生愿。富乐无尽福德无尽。妙法无尽自在无尽。四辩无尽。为得阿耨多罗三藐三菩提故。为得一切智智故。我今施与一切众生功德善根。从此善根复更获无量一切善根。合集称量悉以回向阿耨多罗三藐三菩提。是善根故悉与众生。共至阿耨多罗三藐三菩提得一切智智。如昔菩萨摩诃萨修行菩提之道。功德善根悉皆回向为一切种智。我亦如是。功德善根悉皆回向阿耨多罗三藐三菩提。是善根故亦与众生共之。同共一时得阿耨多罗三藐三菩提。为得一切智智故。犹如未来菩萨摩诃萨功德善根。亦应回向共一切众生得阿耨多罗三藐三菩提。我亦如是。所有功德善根亦以回向。如上广说。犹如现在菩萨摩诃萨功德善根。回向阿耨多罗三藐三菩提。与一切众生共得阿耨多罗三藐三菩提。我亦如是。所有功德善根亦与众生共之。如上广说。如余诸佛坐于道场菩提树下。不可思议无垢清净。住于无尽法藏陀罗尼首楞严三昧。破魔波旬无量兵众。应见应知应觉应可通达。如是一切一刹那中皆悉照了。于后夜中证甘露道得甘露法。我亦如是。与一切众生同共善根。是善根故俱得阿耨多罗三藐三菩提道。同得一切智智。犹如。</p>
  <p>无量寿佛　胜光佛　妙光佛。</p>
  <p>阿閦佛　功德善光佛　师子光明佛。</p>
  <p>百光明佛　网光明佛　宝相佛。</p>
  <p>宝炎佛　炎光明佛　炎盛光明佛。</p>
  <p>安吉上王佛　微妙声佛　妙庄严佛。</p>
  <p>法幢佛　上胜身佛　遍可爱色佛。</p>
  <p>光明遍照佛　梵净王佛　上性佛。</p>
  <p>如是诸如来应供正遍知。过去未来现在皆悉示现应化。得阿耨多罗三藐三菩提。转无上法轮。为欲度脱安乐一切众生。广说如上。我亦如是。同共众生得阿耨多罗三藐三菩提。转大法轮。广说如上。若善男子善女人。是金光明众经之王业障灭品。汝当受持读诵忆念不忘为他广说。无量无数广大功德之聚。犹如三千大千世界所有一切众生。无有前后皆得成就人身。得人身已得缘觉道。若有善男子善女人。尽形寿恭敬礼拜四事供养。一一缘觉各各供给七宝。如须弥山以用供养。如是一一缘觉皆入涅槃起七宝塔。是一一塔皆悉七宝。何者为七。金银琉璃颇梨马瑙车磲青黄宝等。其塔高广十二由旬。于此塔处以诸华香宝幢幡盖。一一供具皆以供养。善男子。于意云何。是善男子善女人得福多不。甚多世尊。佛言。善男子。是金光明微妙经典众经之王业障灭品。汝当受持读诵忆念不忘为他广说。如前功德善根。于后所得功德聚百分不及一。百千万亿分算数譬喻所不能及。何以故。是善男子善女人住正行中。劝请十方佛土正觉世尊转无上法轮。皆令如来欢喜赞叹。善男子。如我所说一切施中法施为胜。是故善男子。于三宝所所设供养不可为比。受持三归一切诸戒不可为比。三宝不空不可为比。一切世界三世三宝。劝请久住不可为比。三世一切世界。于无量劫劝请如来说深正法不可为比。一切世界一切众生。随力随能随心。于三乘中劝发菩提心不可为比。三世一切世界众生。皆令无碍速得成就功德满足不可为比。三世一切世界所有众生。劝令无碍得三菩提不可为比。三世一切世界众生。劝令出四恶道不可为比。三世一切世界众生。劝令灭深恶业不可为比。一切苦恼劝令得解脱不可为比。一切怖畏困苦逼切劝令得解脱。不可为比。三世佛前一切众生所有功德善根。劝令皆以随喜。三世自发菩提愿不可为比。恶行骂辱恶业道除。一切功德善根。皆愿摄持。生生世世劝请恭敬供养一切三宝。劝请普皆清净福行成满三菩提道。劝请满足具六波罗蜜。劝请转无上法轮。劝请住无量劫说无量甚深妙法。不可为比。是时帝释。恒水女神。无量诸梵王。及四天王。从坐而起。各偏袒右肩右膝著地。合掌顶礼而白佛言。世尊。我等一切得闻是金光明众经之王。今当受持读诵为他广说。应当依此法住。何以故。世尊。我等欲求阿耨多罗三藐三菩提。随此义故。种种之相正法行故。</p>
  <p>是时梵王。及天帝释等。皆悉云集于说法之处。以种种曼陀罗华而散佛上。三千大千世界地皆大动。一切天鼓及诸音乐不鼓自鸣。放金色光遍满世界所出言音。是金光明微妙经典。慈恩普被种种利益。种种增长菩萨善根灭诸业障。</p>
  <p>佛言。如是如是。如汝所说。何以故。善男子。我忆往昔至于此生。于百千阿僧祇劫。宝王大炎照如来应供正遍知出现于世。六百八十亿劫住于世界。初集会所百千亿亿万众。皆得阿罗汉。诸漏已尽具六神通自在无碍。第二集会。九十千亿亿万众得阿罗汉皆悉漏尽。三明六通皆得自在。第三大会。九十八千亿亿万众。皆得阿罗汉。三明六通自在无碍。是时宝王大炎照如来。与诸天人梵王沙门婆罗门及诸人民。为欲度脱安乐一切故。出现于世。善男子。我于尔时作女人身名福宝光明。第三集会于会坐所亲近世尊。受持读诵是金光明经。为他广说。为得阿耨多罗三藐三菩提故。是故世尊为我授记。是福宝光明女人。于未来世当得作佛。号释迦牟尼如来应供正遍知明行足善逝世间解无上士调御丈夫天人师佛世尊。舍女身后从是以来度四恶道。生天人中受上妙之乐。八十四百千反作转轮王。至于今日得作于佛。名称普闻遍满世界。</p>
  <p>时会乃见宝王大炎照如来。转无上法轮说微妙法。从此娑婆去彼东方。过百千恒河沙数佛土。有世界名宝庄严。今犹现在未般涅槃。说微妙法广化众生。</p>
  <p>复次若有善男子善女人。闻是宝王大炎照如来名号得不退转。于菩萨地至般涅槃。若有女人闻是宝王大炎照如来名号。临命终时得见世尊来至其所。得见佛已究竟不复更受女身。善男子。是金光明微妙经典种种利益。种种增长菩萨善根灭诸业障。善男子。若有比丘比丘尼优婆塞优婆夷。在在处处为人讲说是金光明微妙经典。在所国土皆获四种功德善根。何等为四。一者国王无诸疾恼一切灾厄。二者寿命长远无有障碍。三者无诸怨敌兵众勇健无能胜者。四者安隐快乐妙法常兴。何以故。如是人王。释梵四王夜叉之众常来守护。善男子。有如是事不。此诸无量释梵四王及夜叉众。俱时同声答世尊言。如是如是。若在所国土讲说此经。是诸国王。我等四王常来拥护。行住共俱其王。若有一切灾障怨敌。我等四王皆能禳却。若有疾恼诸不适意。悉使除愈增长寿命。于吉祥法于爱敬法。我力能令生欢喜心。我等亦能使其兵众皆悉勇健。</p>
  <p>佛言。善哉善哉。善男子。如汝所说汝当修行。何以故。是诸国王如法修行。一切人民随王修习。若有人民能如法修行。汝等皆蒙色力胜利。宫殿光华眷属强盛。诸释梵等白佛言。如是世尊。</p>
  <p>佛言。于此国土处处讲说是金光明微妙经典。于诸国土大臣宰相蒙四种之恩。一者更相亲睦尊重爱念安忍。二者常为人王心所敬重。亦为沙门婆罗门大国小国之所爱护。三者轻财重法不求胜利。声名遍布人所赞仰。四者寿命修长安隐快乐。如是四种恩德。若有国土宣说是经。沙门婆罗门等得四种功德。何者为四。一者衣服饮食卧具医药。二者皆得安心坐禅读诵。三者依于山林得安乐住。四者依心皆得如意满足。是名四种功德。若有国土讲宣是经。一切人民皆得丰乐无诸疾疫。商估往还多获宝货具足四福。是名种种功德利益。</p>
  <p>是时释梵四王及此会大众。白佛言。世尊。如是经典甚深之义。若现在世。如来三十七助道品等住世未灭。若是经典灭尽之时正法亦灭。</p>
  <p>佛言。是故善男子。如是相貌是金光明经。一句一偈一品一部。一心正闻一心正持。一心正思惟一心正读诵。一心为他广说长夜安乐。</p>
</body></html>