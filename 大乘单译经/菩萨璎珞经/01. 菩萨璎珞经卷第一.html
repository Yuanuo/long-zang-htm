<!DOCTYPE html>
<html>
<head>
  <meta charset="utf-8"/>
  <meta name="author" content="竺佛念/姚秦"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>菩萨璎珞经卷第一(一名现在报经)</title>
</head>
<body>
  <h1 class="head">菩萨璎珞经卷第一(一名现在报经)</h1>
  <h2>普称品第一</h2>
  <p>闻如是。一时佛在摩竭界普胜讲堂。与大比丘众俱。比丘十千。菩萨万五千人。一切大圣靡不云集。诸德具足不舍总持。其志弘普无所不包。辩才通达除去疑网。游于神通解说深义。以权方便适化随宜。慈及下劣得至彼岸。宣畅如来三昧正受。诸佛嗟叹天人所敬。所愿自在而无挂碍。普游殊胜奇特之域。神足变化众相具足。降伏众魔晓了法慧。分别诸法深知本际。观察众生昔所根原。演畅道品空无相愿。于世八事而无染著。加以大慈救济众生。护身口意无有邪见。志崇精进心若金刚。虽执勤劳于无数劫。心恒勇猛无有厌惓。在诸大众现师子威。降伏异学令不有退。以圣别号而印可之。诸佛游处悉皆履行。皆是正觉之所修行。严净道场巍巍无量。若行若坐入无底慧。心恒悦豫亦无怯弱。所讲演法平等无二。以成未成视如同类。功称名勋常得自在。修深法要训以道教。若在大众威相光光。神智妙达不可称计。弹指之顷。游于无量诸佛国土。供养十方诸正觉等。其名曰欢曜菩萨。山雷菩萨。慧密菩萨。普明菩萨。济彼菩萨。总持菩萨。金刚菩萨。石磨王菩萨。雷震菩萨。雨渧菩萨。善算菩萨。智积菩萨。法上菩萨。息意菩萨。除幻菩萨。善称菩萨。虚空藏菩萨。威力菩萨。焰光菩萨。识机菩萨。尽慧菩萨。无边际菩萨。坚固志菩萨。月光菩萨。法炽菩萨。无见菩萨。无等菩萨。日盛明菩萨。如是十方诸佛世界众菩萨等。普来云集诣忍世界。欲听如来说法璎珞大智根门。趣菩萨藏。不可思议权现无量。及贤劫中弥勒濡首。十六大圣颰陀和等。八大神士。帝释四天王与忉利天人。俱焰天。兜术天。不憍乐天。化自在天。魔子导师。梵天王。梵净天王。善梵天王。梵具足天王。大神妙天。净居天。离垢光天。上至一善住天。燕居无善神。及诸树神。山神。金翅鸟神。及余一切诸大尊神。一一尊复尊。及诸天龙鬼神。阿须伦迦留罗真陀罗摩休勒人及非人。各与眷属来诣佛所。稽首毕而立侍焉。比丘比丘尼。清信士清信女。各自修敬。前为佛作礼。各坐一面。</p>
  <p>尔时世尊。与若干百千之众。营从围绕。佛升严净高广师子之座。与诸大众说法璎珞。佛在众中如须弥山。晃若金[卄/积]。威神光明超世无双。道德威仪巍巍无量。放大光明靡所不照。复以神变感动十方。应时空中寻有百千宝珓珞盖。众珍杂厕遍覆其上。无价宝珠照虚空珠。悬处空中光从珠出。色像无比。于其空中。而兴微云雨诸香华。时空中华积至于膝。复出大音遍满世界。时有菩萨名曰普照。承佛圣旨。即从座起长跪叉手。前白佛言。今所神感未曾见闻。此何瑞应。乃至于斯。唯愿大圣。敷演其义。使诸会者永无狐疑。佛告普照。还复汝座。吾当与汝一一分别法璎珞义。修立根门超越妄想。近一切智诸通慧地。尔时世尊复以神足。观诸菩萨所入定意。其法名曰道树璎珞。净诸大士庄严道场。觉道正法而无所畏。游诸圣慧而得自在。所入道门不失辩才。复以神通璎珞其座。演畅分别不退转地。解一法界空无所有。观察众生利钝之性。坚固其心决一切法。除去尘劳随顺法要。所言信用无所染著。应对无疑来往发遣。说无碍智永离缚著。积功累德不怀希望。所说诸法真如审谛。不计有为当有成办。相则无相为兴相为。晓了深妙十二缘起。寻究根源而不可限。是时普照菩萨复从座起。前白佛言。愿欲所问。唯然听者。乃自宣陈。佛言善哉。在所欲问。若有疑者便自演畅。如来当为具发遣之。是时普照见听喜踊。寻时问曰。何谓菩萨法璎珞身。何谓菩萨除其妄见。何谓菩萨起出世法。何谓菩萨游至世界。何谓菩萨亲近如来。何谓菩萨不处母胎。何谓菩萨生辄神识不有错乱。何谓菩萨而怀笃信。云何菩萨不自为己。何谓菩萨救众缘苦。何谓菩萨法施财施。何谓菩萨分别空义。何谓菩萨除其阴盖。何谓菩萨广炽法戒。何谓菩萨闻法无厌。何谓菩萨游戏止观。何谓菩萨奉修禁戒。何谓菩萨誓离世法。何谓菩萨不处家业。何谓菩萨无著。何谓菩萨一坐一起。何谓菩萨口密心非。其所问义旨要如是。佛言普照。善哉善哉。乃问如来如此之义。汝今谛听善思念之。戢在心怀无令舍之在凡夫行。普照对曰。唯然世尊。愿乐欲闻大圣之法。是时世尊告普照曰。行菩萨道当念十德璎珞其体。身口意法无说人短。于诸同学不兴轻慢。心平若空亦无增减。弃诸恶趣不加害人。视彼众生如己无异。志得由身所知无尽。复以四谛教授众生。持心寂然令寤使成。复以众智璎珞妙门。训化二乘得至所趣勤大乘学观达诸法。修如来行功勋之德。教导以渐不行暴逸。自省己过不识彼短。踰出众难。常爱乐法。寂定无乱。蠲除诸疑望见之事。有犹豫者使得时寤。不舍道心所造德本。又教化人使不毁戒。常以大哀为人说经。所游世界不离诸佛。宣示禁戒逮一切智。复以照曜璎珞。庄严诸佛宝净道场。光明璎珞靡不周遍。悉照三千大千世界。蔽此日月使无光明。正使神妙释梵四王。所有威光悉不复现。如来至真难测之光。独明独显无有及者。是谓普照修菩萨道。十德璎珞而自缠裹。常念诸佛供养如来。嗟叹圣教。劝化众生使入道门。复告众生发大弘誓。其所趣向闻佛名号。将养萌类愿生彼国。志弘大普不怀怯弱。深入圣慧不耻下问。常乐微妙。所言柔和而无自大。好喜隐居除诸贪嫉。见有行者代其欢喜。以功德力。璎珞道树。报力心力及乳脯力。诸圣所居解脱之力。常以此法育养众生。慈悲喜护不舍众生。护诸缘著拔去根本。观了三世无去来今。善恶报应都无所生。法法自灭法法自生。法不见灭法不见生。心无想念无我人寿。亦无往来无所归趣。复以空法璎珞诸根。吾昔成佛。皆由清净空无之想。自致正觉。修行善本不造诸缘。兴起善法无放逸行。去离世事不处俗法。所可演说流布十方。亲侍礼拜诸佛世尊。所施清净舍贪无欲。心意鲜洁而无垢秽。慧无边际眼视通达。三碍六尘永已消尽。是谓菩萨法之璎珞。菩萨复当发弘誓心。庄严璎珞智度无极。随其本器而与授法。如所闻慧便能建立。应如斯行则不退转。执意坚牢追从善友。所行言教终不虚妄。念常恭恪不违经业。心习深智受而不失。常专一心念不错乱了病深浅后乃投药。意乐忍辱行步审谛。所施财物亦无适莫。其意清密而无烦愦。学习根本心不流驰。人欲闻法寻常指示令知要道。设见困厄不自济者。便能惠施自致珍宝。加以善本众妙之行。劝人持戒。所闻智慧成菩萨道。假使学人处在梵志。复能建立。觉了所生不离忍辱。弃捐家业而修精进。观达无常因缘之本。于诸憎爱不兴二想。所为平等。令众生类得无所从生法忍。常能凭其无极大哀。渐训劝导弘誓之法。施于一切使得闻知。志性寂然知无吾我。一心禅思兴其智慧。使不断绝。其所施设不离四恩。救济危厄使至无为。护身口过不犯三事。建立至真无上之法。意断意止真如法性。修而不失。是谓普照皆是菩萨璎珞所建。复次普照。菩萨复当思惟校计料度无极。行施修戒和颜忍辱。精进寂静不失意止。复以圣明一心定意。深察四谛甘露之道。直至无为无复虚伪。是谓智慧之所璎珞。常当一意纯淑其心。一切所有施而不吝。开化功勋解空脱门。若在行业训导垂诫。广接众生随顺度之。而有殊胜仁和之德。晓了时宜若干品类。宣其慈心不著苦乐。悲哀一切不避剧难。寤彼众生应正法教。施心满世护使成就。璎珞光明靡不照曜。普愍一切使济彼岸。正使有人在隐蔽处。消除其闇永使无余。无畏之力愍育一切逸。除其老病无放行。导师所至靡不从教。所含如海闻施他人。开化尘劳令无妄想。所居之处如华无著。了一切法寂寞清净。其所演教分别因缘。所造德本习而致之。愍世哀苦故训生类。虚空非实亦非真有。解知世法如泡如幻。众生不寤习而不舍。虽处居家能离生难。道眼清净亦如莲华。神德巍巍不可称计。正使世界众生之类。咸共嗟叹莫知其原。是时世尊重告普照。夫坐道行解无去来。若见去来则有想著。分别罪福亦无起灭。斯皆自然空无所有。相住无主而无本末。亦无愿求而可获者。能自校计如此之法。是谓菩萨趣于圣道。复当分别三世之法。解知无二无我无人。及诸境界虚无所有。若见有来。则是报应缘起之法。无起无灭乃应道教。计声有音。音无形像。分别文字斯皆无实。一切明达靡不通畅。菩萨璎珞。真实无虚亦无挂碍。除去阴盖悉无所有。若建所施在在所欲。设不有建斯应施度。心怀谨慎弃众不可。持此心者乃应戒律。达了诸法自然无住亦无本际。勤修思惟建立处所。精进禅思摄身口意。慧明自曜去众秽行。乃应智慧。普照复知神通所及得其报应。以其天眼便得彻视。皆由修奉施行禁戒。恒顺正见无所毁犯。修法璎珞致天耳听。念行劝助因发道意。或复成就识念神通。忆过去世皆悉自然。为生类故积功累德。每自克责不及彼证。怀来神通变化无极。舍诸识著思惟禅定。平等无二。斯解因缘报应之果。以慧神通消灭众垢。因其三昧究畅圣法而不二入尽诸有漏。不失道意使人修德。加慕世俗。布施之德。虽有施恩不望其报。令无数人喜乐务法。能知一切靡不通畅。能使奉行菩萨之法。皆由精进不兴懈怠。慈愍护彼一切成就。用众生故不惜身命。不贪己身珍宝之货。所生之处因奉道义。前人所求亦无疑难。闻慧信施不有犹豫所行言教悉共信用。如来至真无所挂碍。所行寂静亦无放逸。坚固忍辱而乐闲居。复化众生自责不及。禅思脱门正受不乱。恒游神通以自娱乐。复以无极光明之勋适时随宜。分别一切章句义理。消灭诸患无所藏匿。恒常一心开道圣慧。示无数人报应之果。众德具足。以勇猛力不为所侵。解了三世都无所有。去来今事无有增损。然后乃应智度无极。以能布施自发道意。欲使众生一切普安。自散诸结不患己身。若人杖捶悉以能忍。亦化他人令行忍辱。具众德本加以专心。修诸佛教劝诸生类。出家学道自观恶露万物不净。辄厌恶趣功勋究竟。所行善业其心悦豫。智慧深达而不怀恨。笃信禁戒自致善德。复以和心惭愧不惑。常御神志不执粗犷。思惟地狱汤火痛苦。叹天受福无极之乐。寂然无忧无复贪欲。有所惠施自去三想。心不猗内不受外尘。修行道法众望休息。分别智慧自悟其心。空无想愿建立脱门。除去颠倒无所伤害。是谓普照菩萨璎珞心无所著。其意平等空无不遍。不怀妄想。布施以备。调意安庠。为人说法不离空义。慈哀一切行不漏失。观其众生所受法识。知其志性而开化之。在所游处导为一切。遵修圣明而现道义。无极大哀开度余人。亦以善权方便之力。入诸外道异学之中。随彼法则顺从祠祀。观其志趣使得度脱。令诸梵志兴福无量。或在恶部盗贼之中。将导牵致而显其行。缘此化度无数众生。于往古世功德已备。见皆喜悦莫不恭恪。为雨甘露道法之味。除去众生嗔恨之结。若复前人。以若干恼而来犯之。不以厌患。而为颁示寂然之法。知其所兴非真非实。如是普照。菩萨所修心意璎珞。而游其中常乐于此。不见所乐乐无所乐。以真法性而娱乐之。明知众生根本所趣。救济使度无众尘劳。危害之患永使无余。执御其心平等如空。分别四大所兴起灭。欲化众生而训诲之。所说真正无有憎爱。降弃一切邪见之心。坚心璎珞坚固之幢。若干法品。而与共战。犹如勇猛大军之将。降伏外敌使入法律。若入习俗施设法教。施便受报持戒生天。所造之德皆有报应。以此济之令至无为。夫为菩萨自顺璎珞。心初未曾随恶友语。然后乃全大士之行。意怀清白终无吾我。持心如山行无缺漏。智遍一切犹月初照。若在大众无能及者。是谓普照菩萨璎珞周满一切。觉了虚寂空无所有。所生之处恒见光明。所闻辄解至成佛道。常念颁宣根门之要。自建立业无所侵害。睹见本性自然起灭。过世八法无所挂碍。身口心意未曾有欺。复以权慧救济众生。穷厄之士令其饱足。持心如地不犯三过。日进其道不行放逸。逮不退转牢固之心。不起法忍而现在前。十力不畏觉道正观。捐弃吾我及人寿命。分别思惟有无之法。感动变化无量佛国。斯由神通而得自在。菩萨所宣言辞璎珞。超越诸见无复希望。心向正道亦无颠倒。辩才无碍而无留滞。周旋往返不生想著。蠲除一切诸缚结使。憍慢自大永灭无余。其声音响如师子吼。亦如雷震无不闻声。永立究竟乃至灭度。发于无极璎珞之云。演法雷吼法鼓电光。雨解脱味宣七觉意。念法清净不离三宝。心如明月亦无沾污。通达往来不除正业。具足众相殊胜之法。是谓普照菩萨璎珞而无穷尽。上中下善中间通利。怀来昭曜不失禁戒。过去当来诸恒沙圣。靡不嗟叹斯菩萨德。如是普照。贤圣道品妙法之藏。珍宝之门而不可尽。</p>
  <h2>识定品第二</h2>
  <p>尔时座上有宝王菩萨。即从坐起长跪叉手。前白佛言。唯然世尊。菩萨所习意识璎珞。多所开寤靡不蒙度。如今十方恒沙如来。及去来今诸灭度者。云何修学璎珞戒品。使至彼岸。令众生类普闻香熏。尔时世尊告宝王曰。谛听谛听。善思念之。吾今为汝敷演其义。菩萨习行戒品璎珞。功德香熏自璎珞身。宝王对曰。愿乐欲闻。世尊告曰。奉遵道法。乃修戒定解脱之慧。劝众生类笃信于戒。愿其志性各充所愿。晓了随宜不失本誓。兼除一切愚惑之心。严净道场具众品宜。不以粗犷使经其心。志常慕及一生补处。总持正法深远之藏。意恒游戏百千三昧。感动变化无以为喻。一切万物悉皆无常。难得之宝不可恃怙。行权方便而无所住。众生心惑不解正道。心著吾我不明无常。菩萨誓心为分别说。了一切空虚而不真。虽崇大道不舍二乘。所游之刹莫不蒙庆。转加精进倍行道业。于诸经法去其妄想。菩萨法要不离十地。以次上位不越其叙。加以智慧消众尘劳。不及道者自致道门。恒念克责意自念言。施为是谁受者何人。如观财宝皆无有主。设有毁辱当自制意。后若受报端正殊妙。所游之处见莫不欢。若见贫匮裸形体者。躬自入海致如意珠。语以正法令知返复。以甘露法消竭众难。念不驰泆。是故宝王。菩萨道果之所璎珞。意得自在。复以勇猛大力之教。建立训导莫不随顺。若行若坐不离十念。心在三尊未曾忽忘。了知地狱苦痛之恼。至心寂静去尘劳垢。众恶不犯无能回转。应于正理奉修禁法。德光普照皆蒙润泽。自计所有无所贪吝。施佛众僧不兴想著。或以权慧与王交接。辄能使王捐弃高位。若有人来求索头目眼耳鼻口。即能惠施不逆人意。尔时座上一切弟子诸菩萨等。闻此功勋璎珞之德。踊跃欢喜不能自胜。思惟深邃善心生焉。各自兴敬佥共供养。散众名华若干珍宝。一时同声称叹其德。我等宿福而遇善利乃闻殊妙璎珞之训。若当众生闻斯法教。劝发菩萨识定之要。诸福功勋不可称量。安住所演谛而不虚。设有菩萨遭遇此识定璎珞者。观了诸法解无处所。识定璎珞。神心澹然。不复贪食乐念为食。所可劝助兴致福业。吾于昔佛上五百华。建志弘誓自致成佛。道果不朽兴隆正法。复以禁戒消除众垢。救彼众苦如救头然。令众厄难必得济度。自念往昔入海求宝。遭摩竭鱼及水形山。吾为导主入识定璎珞。寻有善神将示好道。快乐安隐还至本邦。斯由愿誓精进不退。入禅正受无若干想。诸佛世尊之所游堂。劝使众生生于梵天及无想天。皆是识定璎珞所致。若在人间十方国土。随俗染化讲度世道。复以十善诸道果证。利益众生令达空慧。宣示一切不违圣教解知本空都无所造。所殖德本不自为己。皆使获于道法之果。设法倾没能为重任。若遭苦恼永无忧戚。亦无妄想识著心者。将养身口使不漏失。以权方便深入生死。为说八解正受之味。建立世俗慕崇佛道。或演一教或若干品。趣引令入在圣贤律。渐渐牵示而灭度之。能令正法住若干劫。有余众生令至无余。寂然泥洹。无生老死受形之患。不依四大地水火风。诸在邪见愚惑之部。示以正见一道之法。若在闲处修十二法勤苦之行。燕坐树下而无所猗。思惟禅法唯空为务。一心静定而无谬错。菩萨识定璎珞之宝。亦不念色有相无相。相自虚寂种好亦尔。分别内外了之为一。三世空寂无去来今。以识定心。复观五阴性诸衰持入。为从何来复从何灭。一一分别知为巧伪。非有生灭不兴希望。亦复不见有是有非。不因心意得发道教。识兴则兴识灭则灭。不见相像亦无我想。亦复不著住立处所。内外六尘亦复如是。计挍耳目尚无所有。何况当有见闻之事。此则不然。宝王当知。菩萨璎珞心识定法。不起不灭亦无终始。缘起则起缘灭则灭。起不见起灭不见灭。内自思惟增减之意。无苦乐想。所以然者离吾我念。虽复在欲众恼之中。心无染著以远三界欲色无色。意如金刚不可沮坏。知本宿命究竟根元。而断诸结不以为难。不见有极不见无极。是谓菩萨识定璎珞。随世训诲恭奉尊长。不望其报。于百千劫勤修精进。具足成就道慧之法。宣诸菩萨平等持忍。讽诵通利启受不忘。如来法身五分之性。一一颁畅言迹不饰。语常含笑心无所著。不起断灭二见之想。若在大众亦无适莫。于空无法亦无想念。内实充满外现咨受。亦不生意。我行过量彼有短乏。离诸利养无所希望。常自思惟知身无主。从头至足达了本无。修行六度解无处所。挍计诸法悉是假号。知无形质。一切诸法不可睹见。分别音响亦无所闻。如是宝王。菩萨大士。修法璎珞识定法者。见善不喜闻恶不戚。然后乃应精进璎珞。入百千定恬然无想。天雷地震龙电霹雳。山崩水漂师子鸣吼。心意寂定永无错乱。或时菩萨入定正受。乃经一劫及百千劫。形体软美不复仰食。斯由定意。禅悦为食八解为浆。或时菩萨复以神足而入三昧。其三昧名号曰普照。见于东方江河沙刹诸佛国土。礼事供养不失威仪。如是南方西方北方。各江河沙诸佛国土。悉能供养诸佛世尊。演畅思惟识定璎珞。如是宝王。菩萨入定所感如是。且舍十方江河沙刹。一一诸刹满其中尘。复举一尘著诸佛刹。斯尘犹尽佛土难量。菩萨三昧皆悉睹见一切众会。亦闻彼佛演说璎珞神识定意。了诸法本虚寂无主。从初起学乃至道场。思惟发意璎珞道树。悉过诸缚淫怒痴病。其心坚固不可移转。正使天魔将众亿垓。欲来毁坏识定意者。终不为彼之所屈还。不为邪。而见错误。意弘如海靡不容受。众德璎珞悉为成办。恒讲无常苦空非身。常非有常岂有身耶。诸计常者则离定远。堕于生死不能自济。菩萨所修唯务于道。其心恬然永无众想。不离诸佛所造德业。意如太山不可移转。独步世界而无所畏。以四智辩包纳诸法。指示众生知道慧要。内实质直而无谀谄。所以然者。用本净故。既无众垢诸冥消索。慧光普照莫不蒙泽。心大弘广而无边岸。沐浴意秽令使鲜明。随世所好悉能成办。诣佛树下自修法义。于一切法不有狐疑。于诸愍智具足成就。顺诸所闻救济鲜知。璎珞定意拔济乱者。及诸所习常得寂定。修行贤圣八道之品。立一切人使见正谛。是谓宝王菩萨识定璎珞之要。若有闻持在于怀者。未曾远离诸佛世尊。得不退转于无上正真之道。佛说是识定璎珞时。于座上有无量亿百千天龙鬼神人与非人。皆发无上正真道意。复有异方菩萨六十二千人。得不起法忍。复有八千清信士女。远尘离垢得法眼净。五千比丘漏尽意解。九万天子离诸贪欲。</p>
  <h2>庄严道树品第三</h2>
  <p>尔时世尊告诸贤者。吾昔无数阿僧祇劫。积功累行修清净法。坐卧经行不舍四等。一时一行一念之顷修于十法。云何为十。一者从兜术天降神下生。尽见十方无数佛刹。见诸菩萨一生补处。皆诣道树修净璎珞。当举右足欲诣道场慈愍众生。三千大千刹土皆悉震动。菩萨自念。吾昔誓愿今日已办。当坏魔界庄严佛土。是谓菩萨摩诃萨大慈璎珞进趣道场心不退转。二者尽见三千大千世界菩萨大士心识所念。又入定意三昧不乱。或见菩萨于空成道。或见闲静树下之处。或入水光空界三昧。庄严道树不离大悲。是谓菩萨摩诃萨大悲璎珞进趣道场心不退转。三者菩萨摩诃萨。普见三千大千世界。进趣道场不舍喜心。吾今成佛必然不疑。以我法本普润一切。悉与众生同黄金色。三十二相八十种好。无央数众前后围绕。坏魔罗网成己国土。是谓菩萨摩诃萨修喜璎珞心不退转。四者菩萨摩诃萨。欲趣道场诣佛树下。尽见十方阿僧祇刹。一生补处菩萨大士。尽修护心庄严道树。令无数众生同己护心。不舍一切璎珞定意。是谓菩萨摩诃萨进趣道场护心正受心不退转。五者菩萨摩诃萨。复见十方无数刹土。一生补处菩萨大士。皆转法轮不退转行。法无言说亦无形貌。一相无相空界无形。空犹无空况有法界。是谓菩萨摩诃萨璎珞空无无形之法。六者菩萨摩诃萨。普观十方恒沙刹土。通慧众生诸根淳淑。意向三乘不舍法忍。慈悲喜护行六重法。四无碍慧一向道忍。自知受决。亦复见他授其决者。或授罗汉辟支佛决。菩萨自念。吾从无数阿僧祇劫。舍身受身皆是幻化非真实法。今得受决。进趣无上正真之道。成最正觉。游空往来无所挂碍。一时一处得总持定。诸佛所叹苦习尽道。此苦非苦苦由何生。解苦无苦乃应明慧。习由爱兴。爱本无形。亦不可见。生本无生。况法有灭众生愚惑。从起更乐习是得是。解习无习乃应明慧。诸法无生为磨灭法。尽者无生亦无有尽。诸法无尽。众生愚惑谓尽非尽。于中兴想莫贸诸法。尽者实尽。是谓明慧。道无相貌。非眼境界之所能见。八直平正坦然无碍。是谓明慧。是谓菩萨摩诃萨进趣道树心不退转七者菩萨摩诃萨。尽观三千大千刹土。众生根源高下大小。或与如来心识同趣。本行共合智无增减。大慈大悲璎珞其身。布施持戒忍辱精进。禅定智慧善权方便。十六妙行百千总持。其心广大不为褊狭。虽见罗汉辟支佛行。心无染著不从彼受。是谓菩萨摩诃萨庄严道树心不退转。八者菩萨摩诃萨。修行八百总持法门德行法门。菩萨得此法门者。众行具满庄严道树。复有普忍法门。菩萨得此法门者。普润一切雨甘露法。复有无相法门。菩萨得此法门者。尽入空行不退转地。复有音响法门。菩萨得此法门者。八等行具不闻异音。复有身行法门。菩萨得此法门者。身行清净不造众恶。复有口行法门。菩萨得此法门者。不作四过无他恶行。复有意行法门。菩萨得此法门者。意不驰想寂然灭尽。复有无念法门。菩萨得此法门者。入灭尽定观了无形。复有究竟法门。菩萨得此法门者。从此岸得至彼岸。复有无著法门。菩萨得此法门者。于生死法不起染著。复有无碍法门。菩萨得此法门者。通达往来不滞生死。复有应声法门。菩萨得此法门者。随行进趣不讥彼受。复有神足法门。菩萨得此法门者。变化自由礼事诸佛。复有清净法门。菩萨得此法门者。净于智慧无国土想。复有空行法门。菩萨得此法门者。解知诸法虚伪不真。复有幻化法门。菩萨得此法门者。观了众生权诈合数。不可摸像。复有无形法门。菩萨得此法门者。众生根原不可究尽。复有道种法门。菩萨得此法门者。修三十七道品不断。复有意止法门菩萨得此法门者。观内外身念念不断。复有意断法门。菩萨得此法门者。观察诸法无若干想。复有神足法门。菩萨得此法门者。住寿无数阿僧祇劫。复有诸根法门。菩萨得此法门者。道慧甚深牢固无碍。复有神力法门。菩萨得此法门者。安处诸法不可沮坏。复有觉意法门。菩萨得此法门者。以觉意华不为尘垢之所污染。复有道品法门。菩萨得此法门者。入定无碍心不错乱。复有空慧法门。菩萨得此法门者。安处众生永离欲怒。复有无相法门。菩萨得此法门者。使众生类怀来道故。复有无愿法门。菩萨得此法门者。教化众生除去愿求。是谓菩萨摩诃萨八百总持。略说其要。进趣道场庄严佛树。心如金刚不可沮坏。九者菩萨摩诃萨。观此三千大千世界。一足二足三足四足至无数足。有爱欲心无爱欲心。有嗔恚心无嗔恚心。有愚痴心无愚痴心。有苦乐心无苦乐心。一时一起一念之顷皆能分别。为说苦空无我人想。是谓菩萨摩诃萨行无想定进趣道场庄严佛树。十者菩萨摩诃萨。复观三千大千世界。当来过去现在之心诸根寂静。行应无上正真之道。是谓菩萨摩诃萨进趣道场庄严佛树。佛复告族姓子。菩萨摩诃萨。初举右足行第一步。于其中间修行十法。进趣道场庄严佛树。云何为十。一者菩萨摩诃萨。当举右足蹈地之时。自称名号。三界至尊。过佛恒沙皆行七步。当来诸佛亦皆当然。吾今现在出现于世。三界独尊亦无等侣。诸佛标式不可漏脱。是谓菩萨摩诃萨进趣道场庄严佛树。复次菩萨。当举右足蹈地之时。便作是念。吾今已逮不退转地。亦使众生同我所趣。不舍弘誓广大之心。是谓菩萨摩诃萨庄严佛树进至道场。复次菩萨。初举右足蹈地之时。复作是念。过去诸佛。先行是法。当观一生补处菩萨。绍吾处者名号是谁。即自右旋顾谓弥勒。卿后如我成佛不久。百千天人闻皆欣然。异向同音称善无量。快哉世雄。佛种不断。当于尔时。十一那术诸天人民见授弥勒印封。皆发无上正真之道。是谓菩萨摩诃萨庄严佛树进至道场。复次菩萨。初举右足蹈地之时。便作是念。吾今已逮众智自在。神慧无碍辩才通达。斯等众生久抱狐疑。没溺尘垢不求度脱。吾今当以智慧之火焚烧心中狐疑之丛。是谓菩萨摩诃萨庄严佛树进趣道场。复次菩萨。初举右足蹈地之时。便复念言。吾今已得无为解脱。当复接度有为解脱。过去恒沙诸佛世尊。皆悉同我无为解脱。当来诸佛亦获此法。快哉福报不有断灭。妄想已尽无所贪求。是谓菩萨摩诃萨进趣道场庄严佛树。复次菩萨摩诃萨。初举右足蹈地之时。复生此心。众生永处邪见颠倒。不睹三向空无之慧。我今当演护心清净。无觉无观法性虚寂。知惭知愧众行之本。苦空非身无人无寿。当以此心普覆一切。是谓菩萨摩诃萨进趣道场庄严佛树。复次菩萨。初举右足欲趣浴池。琉璃水精七宝园观。凫雁鸳鸯异类奇鸟。诸天导从不可称量。我今露形乃非其宜。设当入城村落人众。谓为裸形不知惭耻。宜求袈裟以障于体。时有天子名曰福盖。即知菩萨心中所念。寻奉八万四千金缕织成袈裟。菩萨自念。过去诸佛法服云何。进趣行来斯用何法。虚空神天叉手白言。过去诸佛皆著织成金缕袈裟。亦如今日诸天所献。菩萨即受八万四千织成金缕袈裟。以道神力。而合为一袈裟著体。三十二相八十种好。尽皆外现。斯由曩昔施无想报行度无施。是谓菩萨摩诃萨进趣道场庄严佛树。复次菩萨举右足时。便生此心。众生若干性行不同。吾今当以智慧光明。普照三千大千世界。即放顶相光明。普照十方诸佛刹土。众生之类见光明者。悉来云集诣忍世界。奉事如来香华供养。威神所感。使令天地六返震动。是谓菩萨摩诃萨进趣道场庄严佛树。复次菩萨当举足时。心自生念。生分已尽更不受胎。三界独尊无有畴匹。当号为佛如来至真等正觉。十号具足。十方刹土诸佛世尊。各各于其国土。告四部众天龙鬼神干沓和阿须伦迦留罗紧陀罗摩休勒人与非人。今日忍界释迦文佛。出现于世。众相具足如星中月。福度众生天人蒙佑。有欲兴敬供养彼佛。宜知是时。尔时十方诸佛世界神通菩萨。辩才具足得总持门。千七百七十七亿那术众。皆来云集诣此忍界。兴致供养华至于膝。复有八十万垓天魔波旬。皆诣忍界。兴致供养给事菩萨。复有百千亿垓神力龙王。各各七首。献奉香汤浴洗菩萨。斯由曩昔口演甘露无厌足法。是谓菩萨摩诃萨进趣道场庄严佛树。复次菩萨内自生念。众生著有迷惑来久。设闻空无虚寂之法。意怀恐惧衣毛为竖。佛法深奥不可思议。渐当以次说道根原。分别众生根原所由。玄鉴三世生法灭法。除去想著无贪吝心。从无数劫积行已来。所以不得道者皆由恩爱。吾今当除恩爱刺本。拔济众生安处无为。是谓菩萨摩诃萨进趣道场庄严佛树。如是族姓子。菩萨大士降神出生堕地举右足。于其中间思惟十法。庄严道树亦不退转。复次族姓子。菩萨初生时。堕地行七步欲趣金机。次举左足内自思惟。诸佛世尊。句义无量道法淳粹。应度无极无起灭法。行无生灭不可思议。非是罗汉辟支所及。道当一意多念非道。道当少欲多欲非道。道当知足多求非道。道当正见邪见非道。是时菩萨复作是念。过去诸佛所行正法。为何谓耶。复作是念。过去恒沙诸佛世尊出现于世。以神足力现身威德。十根本义不可思议。云何为十。于是族姓子。菩萨达士先举左足。遍满三千虚空境界。不娆众生无觉知者。其有众生睹足相轮。皆发无上正真道意。斯由曩昔礼敬之报。是谓菩萨摩诃萨进趣道场庄严佛树。复次族姓子。尔时菩萨左足蹈地。心自生念。古昔诸佛说法。云何分别句身义味。云何过去诸佛世尊。进止行来威仪法则。以一句义演出无量诸佛法藏。从劫至劫乃至百劫。不能究尽一句之义。如来秘要不可思议。非是小节所能测度。是谓菩萨摩诃萨进趣道场庄严佛树。佛复告族姓子。菩萨尔时放一毛孔光明。遍照无量诸佛刹土。于光明中。演说六度平等大法空无想愿不起法忍。亦使众生毕志坚固。皆发无上正真道意。是谓菩萨进趣道场庄严佛树。复次族姓子。菩萨尔时内自思惟。吾今当以三昧正受。普游虚空诸佛法界。尔时菩萨即入无形想定意。遍游虚空诸佛法界。左右翼从。天世人民莫觉知者。谓为菩萨进趣金机。是谓菩萨摩诃萨进趣道场庄严佛树。复次族姓子。即化一形。遍满三千大千世界。复还如故。众生之类无觉知者。是谓菩萨进趣道场庄严佛树。复次族姓子。菩萨尔时慧明之光。遍照三千大千刹土。一一光中皆出音声。今日释迦文佛如来至真等正觉。于阎浮利地。当转法轮度未度者。福利众生名称远布。是谓菩萨进趣道场庄严佛树。复次族姓子。菩萨尔时一念之顷。令十方界诸佛世尊各各舒手扶接菩萨。一切众会皆悉见之。是谓菩萨进趣道场庄严佛树。复次族姓子。诸佛法藏深奥难测。吾当以次布现三乘缘觉声闻菩萨之道。闻法觉寤终不中滞。是谓菩萨摩诃萨进趣道场庄严佛树。复次族姓子。过去三世诸佛世尊。吾今欲成无为大道。皆当证明令我成道。诸佛称善皆在前立。汝从阿僧祇劫。苦行无数。布施持戒六度具足。国财妻子无所吝惜。今当成佛广度众生。我等扶接上至成佛不使中住。是谓菩萨摩诃萨进趣道场庄严佛树。复次族姓子。菩萨分别过去现在未来。空无想愿。亦是诸佛所应行法。从初发意乃至成佛。要当修习三向诸道。四等大慈。八无碍道。璎珞其身。是谓菩萨摩诃萨进趣道场庄严佛树。佛复告族姓子。菩萨次举右足当蹈地时。当具足此神足十慧不可思议。云何为十。有神足慧名曰无著。菩萨得此慧者。尽游诸佛深要法藏。是谓菩萨摩诃萨进趣道场庄严佛树。复有神慧名曰无形。菩萨得此神慧者。入无厌定意。咨受十方诸佛言教。复有无二神慧。菩萨得此神慧者。劝进众生成无上等正觉。不取声闻辟支佛道。复有虚空神慧。菩萨得此神慧者。尽观世界空无我人。复有无相神慧。菩萨得此神慧者。演畅诸法解一相无相。亦无生灭著断之法。复有空观神慧。菩萨得此神慧者。见诸佛土成者败者。如观掌珠。复有弃寿神慧。菩萨得此神慧者。观寿缘报舍形受形。复有无言说神慧。菩萨得此神慧者。说法无法想。亦无若干念。复有无近远神慧。菩萨得此神慧者。不见诸法窠窟远近。复有无生灭神慧。菩萨得此神慧者。分别十二因缘根本。生者灭者悉无所有。是谓菩萨摩诃萨十神足慧进趣道场庄严佛树。佛复告族姓子。菩萨初生举左足时。复当具足十业无量究竟。云何为十。于是族姓子。诸佛如来之所修行。如来降形出世教化。分别三世十二牵连。三界五道尘垢缚著。沐浴诸结永无尘曀。是谓菩萨修第一业进趣道场庄严佛树。复次族姓子。如来出世化诸众生。安处三乘随其所愿。或有众生。意趣罗汉不向佛门。或有众生。习缘觉行不趣佛道。或有众生。修无上道。不向声闻缘觉辟支。或有众生。退于佛道志慕小乘。</p>
  <p>尔时菩萨诱进前人。逮成无上正真之道。或有众生。在凡夫地不求方便。上及三乘。菩萨劝进成三乘道。是谓菩萨第二之业进趣道场庄严佛树。如来出世布现言教。以权方便适化众生。荷负重担为人重任。或与众生现作父母兄弟朋友。或现国师尊长道士。或现大富长者神力鬼王。周给贫困惠施七宝。开说道教成三乘果。是谓菩萨修习三业进趣道场庄严佛树。如来出世转无上法轮。不失四辩。观察人心授十善行。分别演畅苦习尽道。或生迷惑没溺三界。行权拔济永离生死。是谓菩罗修第四业进趣道场庄严佛树。如来世尊出现于世。恒以大悲如被众生。如母爱子心不舍离。譬如龙王伊罗钵多罗。住于须弥金福山边七宝宫殿。与诸龙女共相娱乐。若欲往至忉利天宫兴致供养。化身七万由延三十二头。一一头者边有七牙。一一牙上有宝浴池。一一池中生七百莲华。一一莲华七百玉女。共相娱乐作倡伎乐。弹琴鼓瑟音声不绝。复雨七宝乃至于膝。菩萨大士亦复如是。以四等心加被众生。雨七觉意无穷法财。随其志趣皆成道果。是谓菩萨修第五业进趣道场庄严佛树。如来世尊以权方便随时适化。可行知行可坐知坐。可言知言可默知默。遍入众生心识所念。随病疗救不使增减。普令永处无为之岸。是谓菩萨修第六业进趣道场庄严佛树。复次族姓子。如来出世。化导众生不自为身。为一人故经百千劫。代彼受苦不怀厌惓。安处佛慧成无上道。是谓菩萨修第七业进趣道场庄严佛树。诸佛兴出不坏法界。法性自尔亦非自尔。如尔真际亦不有坏非不有坏。修而不惧亦不恐畏。是谓菩萨修第八业进趣道场庄严佛树。如来出世。当复具足一相无相。弹指之顷于过去未来现在法中。出生三世诸佛世尊。实而不异亦不变易。是谓菩萨修第九业进趣道场庄严佛树。如来出世慈愍众生。以一日之数令三世为一劫。其中众生无觉知者。是谓菩萨初生堕地举左足修行十业进趣道场庄严佛树。佛复告族姓子。菩萨初生堕地七步。于其中间复当思惟十法。降伏外道坏魔罗网。诸天侍卫。进趣道场庄严佛树。乃至灭度终不舍离。云何为十。于是族姓子。先当降魔。身被慈仁之铠。手执慧剑善权前导。头戴无畏华鬘。摧却憍慢之众。永除贡高。是谓族姓子。先当修此第一难得之法。复次族姓子。复当思惟玄妙广义。断漏取证。摄彼外道而为上首。加以神足神力无量。设彼现一我当现二。趣使邪部安处正见。是谓族姓子菩萨当念修此第二难得之法。复次族姓子。菩萨大士化度众生。受法欢喜。必至坚固不趣余道。是谓菩萨修行第三难得之法。复次族姓子。诸佛世尊恒所行法。日夜四时观察众生。弹指之顷周遍十方恒沙刹土。周而复始不著三界。是谓菩萨修行第四难得之法。复次族姓子。行无碍智。遍满三千大千世界。虽度众生不见有度。是谓菩萨修习第五难得之法。复次族姓子。菩萨大士以神足力。遍游十方恒沙刹土。遍观众生心识所念。或以一身化百千身。还合为一无觉知者。是谓菩萨修行第六难得之法。复次族姓子。菩萨思惟四无碍慧。亦非罗汉辟支所修。亦非天龙鬼神八部之众所能及逮。是谓菩萨修行第七难得之法。复次族姓子。如来神力不可思议。十方无量诸佛刹土入一尘孔。周旋往来无有挂碍。还复如故无觉知者。是谓菩萨修行第八难得之法。复次族姓子。如来至真等正觉。得四辩才无生灭智。遍满三千大千世界。是谓菩萨修行第九难得之法。复次族姓子。诸佛世尊。行无尽法法门覆盖众生。十力无畏十八不共诸佛之法。是谓菩萨修行第十难得之法。进趣道场庄严佛树。</p>
</body></html>