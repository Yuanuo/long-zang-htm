<!DOCTYPE html>
<html>
<head>
  <meta charset="utf-8"/>
  <meta name="author" content="竺佛念/姚秦"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>菩萨璎珞经卷第四</title>
</head>
<body>
  <h1 class="head">菩萨璎珞经卷第四</h1>
  <h2>识界品第六</h2>
  <p>尔时座上有菩萨名曰豪贤。乃从东方十六恒沙刹土。来诣此界。听受璎珞妙法。即从座起偏露右臂。长跪叉手白佛言。唯然世尊。若见听者。乃敢陈启。世尊告曰。善哉善哉。族姓子。吾当与汝一一分别。尔时豪贤菩萨白佛言。世尊。云何识持诸识境界。如世尊言。识从有为不从无为。又复说言。识从无为不从有为。云何此识彼识。名曰识界乎。佛告豪贤菩萨曰。识非有识从法生识。豪贤白佛言。云何识非有识从法生识。答曰。识非常识随法有识。又问。云何为识。遍一切识知一切法。是谓识非常识。又问。识有智耶。为无智耶。答曰。识有智如如。识无智如如。一切众生识有智如如。无学贤圣识无智如如。是谓族姓子。有识如如无识如如。又问。云何有识。云何无识。云何有识如如。云何无识如如。答曰。悉能分别有识智无识智如如。是谓分别识界。豪贤菩萨白佛言。如来今说定义识义。倍生狐疑。佛告豪贤。谛听谛听。善思念之。或有智识非智识。或有法识非法识。云何法识非法识。从最第一义至辟支佛。是谓法识。从见地薄地性地无碍地。至一生补处。是谓法识。法识复有五事。云何为五。一趣道慧。二识宿命。三趣分别慧。四入空门。五观心本。是谓法识成就五事。复有五事成就法识。云何为五。一修梵行不猗三毒。二处胞胎不染生死。三行无相空无愿法。四修神通神足无碍。五立觉意一相无相。是谓成就法识清净。</p>
  <p>佛复告豪贤菩萨。法识清净复有五事。云何为五。学识不变思惟学迹。无学无迹不见法趣。不见有教亦不见无教。亦复不见道性非道性。有生道意不生道意。是谓法识成就五事观法识定。复有五事。云何为五。一定灭本垢不见处所。二念无量空寂定意。三建道本不与道会。四心断念求坐道场。五修福田蠲除妄想。是谓五事法识清净。无生法识。复有五事。云何为五。识观过去不起生灭。识观现在不见生灭。识观未来不见生灭。观识本末不见生灭。识观如性不见生灭。是谓五事法界清净。佛复告豪贤菩萨。如来等正觉。复当修习法识。音响通有十一行。云何为十一法界无著不见识本。于中具足神足道行。欲得净修法界识者。初意如山如墙壁。渐渐乃至思惟身本知身离身。复舍身已知心离心。复离心已知空离空。复舍空已还从一意。至百千意。未化之意尽能修之。复知化法而无所有。是谓法识起神足道。以无身识修身识行。或以身识造无身识行。识别身识非身识。是谓法识修神足行。于无二法。分别一切诸法。于中成等正觉。不见生识。成等正觉过去亿百千数悉能分别。诸阴入持。不失众生本行所趣。是谓法识修神足行。无化之法。不见变易。于中造识不可穷尽。是谓法识修神足行。于是入定分别空界。复自计身如彼无异。是谓法识修神足行。观诸世界亦不见尽。一切世界成界不成界。悉能了知。是谓法识修神足行。夫法界识成五阴形。有生有灭。不见五阴有生灭者。是谓法识修神足行。法界无著不见形相。过识非今。今识非过。不见现在因缘本末。是谓法识修神足行。一一分别法性所起一切诸法。不见窠窟。摄意灭想亦不生智。是谓法识修神足行。诸法不生不见起灭。复能思惟生灭之法。本性自然一相无相。是谓族姓子。菩萨所修神足之行。佛复告族姓子。无著法界。复有十事。云何为十。如来至真等正觉出现于世。便能具足三世身识想。是谓法识修无我行。渐化众生以三灭法。亦不见灭亦不见不灭。是谓法识修无我行。分别句义一一了知。复以权慧示现本业。是谓法识修无我行。如来至真等正觉。分别思惟四无量慧。不见断灭有常之想。是谓法识修无我行。复以妙慧。悉化众生不舍大慈。是谓法识修无我行。尽观众生有淳淑有不淳淑。随类而化不舍其性。是谓法识修无我行。如来世尊行权方便。尽化众生不见化者。是谓法识修无我行。佛慧无量不见成败。有生有灭非如来本誓。是谓法识修无我行。如来一相。不染过去当来现在。修无猗行。乃逮至真等正觉。是谓法识修无我行。如来至真等正觉。以无数亿千万劫。以为一日。于一日中化度众生不可称极。是谓法识修无我行。佛复告豪贤菩萨曰。过去无数阿僧祇劫。自念修行无形法识。有佛名曰弘誓无愿如来至真等正觉明行成为善逝世间解无上士道法御天人师号佛世尊。为说法界无著之行。夫法界者一百七事。云何为一百七事。不求空行。不念有常。观世如梦。自灭吾我。生识不起。分别界相。永断妄见。施心不阙。心常一定在众不乱。身识空识无若干想。菩萨有数不著名号观了诸法非一非二。众生起恚。便为方便。说除旡本身识之行。十二因缘。四谛圣慧。思惟苦本有苦识耶。无苦识耶。或时有识。在眼耳鼻舌身意。或时有识。离眼耳鼻舌身意。或时有识。著色不染识。或时有识。不著色不染识。此识微妙非退转。菩萨所能了知。或时有识。著声不染识。或时有识。不著声不染识。亦无音响。故名清净识。或时有识。著香不染识。或时有识。不著香不染识。一一分别不失法识。或时有识。著味不染识。或时有识。不著味不染识。亦复分别不失次绪。或时有识。著身更乐不染识。或时有识。不著身更乐不染识。一一分别不起想著。或时有识。了知诸法起者灭者。有为法无为法。有定有乱。是谓菩萨摩诃萨分别识性亦无所染。复次族姓子。分别四无量慧。慈悲喜护。遍满一切救摄众生。亦无所著。或时有族姓子。入定三昧修行一法。已行一法。便获百千总持法门。如响如幻。渐渐乃至灭尽定意。身行清净不造恶本。心念慈心不施众恶。解知三世除去缚著。是谓族姓子。菩萨正行有起不起。复次有定意法门。一切诸法皆来入中。有身无身想。有念无念意。无一无二。亦复无识。吾昔无数阿僧祇劫。初入法律乃应斯行。识法有十二造因缘本。无明缘行乃至老死不见起灭。是谓定意。名曰无尽。已得定意。悉知一切三界所趣。或有众生有常想无常想。有苦想无苦想。有定想无定想。一一分别不起染著。佛复告族姓子。菩萨摩诃萨。当念修行三十七品道法之要。何谓三十七。所谓四意止除淫怒痴永灭三毒。复当思惟四意断法。断去念求不生果报。乃获四神足行。已得神足。往至十方诸佛世界。不自称说神足。如来五根成就法身。戒身定身慧身。解脱身解脱知见身是谓如来五分法身。如来神智不毁法身。云何为五力。信力精进力念力定力慧力。所谓信力者。一向无为不染三界。正使恒沙诸魔变形作佛。不能变动此意。是谓信力。云何精进力。所谓精进力。曾闻有法法界识者或在一由延。至百千由延。或在一佛境界。或百千佛境界。守信立戒不舍弘誓。是谓精进力。云何为念力。所谓念力者。继念在前无他余想。正使恒沙诸魔官属。欲来毁此定意者。徒自劳苦不获本愿。是谓成就念力。云何定力。所谓定力者。立根上位菩萨摩诃萨。摄意去想不怀狐疑。是谓定力亦不可坏。云何慧力。所谓慧力者。无量法界不可思议。悉摄诸慧善权法本。不毁法界慧性之行。是谓慧力众德具足。复当分别七觉意法。觉了一切有形无形心识所念。从欲界至色界无色界。斯可分别。是不可分别。摄意不乱。是谓定意慧性八道平等。亦无恐畏入空三昧。一行无二不可本末。有限无限已离生死。不生余智。知起灭法净不生众想。是谓八道清净无二。复当思念六十二见。有常想无常想。有道想无道想。有今世无今世。有父母想无父母想。有著身想无著身想。或时有识分别诸道清净无瑕。一一分别三处爱本。五处欲本。七处淫行。有时有行在闲静处。若在树下露地冢间。观出入息。有时有长有时有短。有时有寒。有时有暖。诸法生生因缘共会思惟分别。意不错乱。所以行者知出入息。息长亦知息短亦知。前息亦知前息。后息亦知后息。渐渐乃成一禅之行。如来圣达禅意不同。修行四禅入想知灭。如此定意三乘共有。又复如来无上定意。云何名曰无上定意。所谓无上定者。心有上中下。行人入定无复出入长短息。惟分别刹土专心一意。观过去未来现在。何者是我所化非我所化。复自思惟。设我在闲静处。不分别众生者。是非我宜。今当往至无数刹土。自化化彼乃成我愿。是谓初定亦不可毁。复次行人初入定意。内自思惟有苦有乐皆由身本。已过此行复当宣传。使彼众生而悉知之。是谓入定成就二行。复次心法非有非无。无身有身想。不得神通游化十方。摄意自捡净其种姓。是谓定意不毁法识。有心意识思惟止观。我自无我况有众生。先自知空却观众生。以神足道。心神往化身不往彼。复于十方诸佛刹土。以此定意济度无数百千众生。于彼复修十虚空慧。云何为十。所说法教摧却魔宫。进趣道场成无量觉。心若虚空无有增减。是谓族姓子修虚空慧。复次族姓子。初化外道异学之类。去其邪业使立正见。皆使归趣无复悭嫉。是谓修虚空慧又复世尊化众生类。随其所愿皆令具足。虽说此法心无所著。是谓修虚空慧。复以无碍智神通道。游至无量世界。布现诸法而化众生。不见众生亦不见化。是谓修虚空慧。复有如来智。名曰怀空。成就法界不毁本性。持心如空不生染污。是谓修虚空慧。如来等正觉。或以一身游虚空界。或无数身。或复示现灭尽泥洹不著一身。不起若干想。亦复不著尽灭泥洹。是谓修虚空慧。诸佛世尊有七十二无碍辩才十四舌相报。教化众生智不停滞。使众生类皆成慧明。云何七十二无碍辩才。于是族姓子。如来初修功德相本自发弘誓。若我后成无量等正觉。所生国土众生之类。不闻无明淫怒痴名。令我国土净如虚空。如净居天少欲知足。意趣于道中间无滞。亦复不生八无闲处。在于豪贵中不自贡高。不鄙卑贱。于中摄意行布施福。求浆与浆。求食与食。国财妻子尽施与之。心施无碍不生乱想。复教众生持戒完具。精进一心修六重法。若有众生遭百千苦。辄能往度不令坠落失贤圣类。是谓八法修虚空慧。如来等正觉欲转法轮。先入等定自摄身意。自知时至吾今宜可与众生类转无上法轮。游心六通一一毛孔放诸光明。然后乃转无上法轮。不起不灭无所著法。一相无真无染污法。所说如空言迹不现不见众生有增有减。是谓九法修虚空慧。复次如来。从无生法界成等正觉。悉观诸法如幻如化。不见成就道果者。不失神通慧分别。如来十力亦不染著。是谓十法修虚空慧。尔时世尊告四部众。汝等各各于如来前。自说空慧无所著法。时有菩萨名曰空行。去此东南五十六江河沙诸佛刹土。从彼国来来至此土。叉手白佛言。国土清净无有法说义说。知净不净悉如虚空。是谓空慧无著之法。无我菩萨曰。无见非空。见亦非空。不见见亦不见无见。是谓空慧无著之法。法住菩萨曰。未立行迹生染污识。不可计劫本无识性。是谓虚空无著之法。过行菩萨曰。于身口意不造众恶。定不起想。是谓空行。无著之法。无行菩萨曰。法身无尽不见猗著。定心一意。是谓空慧无著行也。宝藏菩萨曰。不见前后法界处所。亦复不见罪福恶报。是谓空慧无著行也。习苦菩萨曰。诸佛世尊悉知过去当来现在。入自在慧不起妄见。是谓空慧无著行也。慈意菩萨曰。吾我无形。专心行道无他异想。无猗无著法。自然起灭。是谓空慧无著行也。宝计菩萨曰。四无我行无著无染。有身有苦识想亦苦。解不起灭。是谓空慧无著行也。善算菩萨曰。不见诸法有数无数。云何诸法有数无数。俗是有数道是无数。有为有数无为无数。不见数无数者。是谓空慧无著行也。尽生菩萨曰。诸法无生亦不见生。净无净想。生死已尽永灭不起。是谓空慧无著行也。梵行菩萨曰。习三三昧不念受身。念空不离空。念无相不离无相。念无愿不离无愿。亦复不念受清净福。是谓空慧无著行也。光相菩萨曰。分别三毒为闇冥法。不见三达为清净法。是谓空慧无著行也。所作菩萨曰不见一相。分别无相。不见苦不见离苦。无苦不苦亦无所作。是谓空慧无著行也。不受形菩萨曰。无四大本亦不见境界所在。一向无为不生三意。是谓空慧无著行也。无等菩萨曰。离世苦乐不著八法。见有称誉不以为欢。设见毁谤不怀忧戚。忍心如地。是谓空慧无著行也。无垢菩萨曰。不见内六情造外六尘。不见六尘与六情为对。是谓空慧无著行也。重观菩萨曰。外色不起内识。识亦不著外色。识不知我为色。色不知我为识。声香味细滑法。亦复如是。法不知我为识。识不知我为法。一切诸法各不相知。是谓空慧无著行也。远离菩萨曰。不见五阴有染有著。何以故。五阴性诸法性。常住不变易。是谓空慧无著行也。贤护菩萨曰。诸法总持不见有望无望。不见有法可说不可说。将护众生立不退转。是谓空慧无著行也。宝来菩萨曰。诸法常定无有若干。亦不分别佛法。菩萨法。俗法道法。有形法无形法。可护持法。不可护持法。亦无分别。是谓空慧无著行也。尔时座上无数四部众。闻说此法空慧清净无著之法。倍生狐疑不达究竟。世尊即知心中所念。应从空慧解缘会未至。即自化身高四百由延。出大音声告十方世界诸如来至真等正觉现在说法。欲闻听受菩萨璎珞。悉皆云集。欲诣忍界。遣化菩萨无央数众。尽礼十方诸如来至真等正觉。今能仁如来于沙呵刹土。演说菩萨璎珞。我等宜可普集彼土。如是十方诸如来无所著。寻如其像摄持威仪。诣沙呵刹土。立信菩萨得十住者。尽见如来礼拜供养。各各以次坐无畏座。未立信人在凡夫地。未得天眼诸通未具。亦不见十方如来。何以故。凡夫意小恐失梵行。或有如来定坐于此。身至梵天。或有如来变身遍满一千刹土二千刹土。乃至三千大千刹土。何以故。众生受化应见形。受法应听闻受法。尔时东方过二江河沙刹土。有如来号曰本净。即与大众。因偈说此法言。</p>
  <p class="l-js-5c">虚空无边涯　　想著生狐疑</p>
  <p class="l-js-5c">本际行已尽　　无二无等侣</p>
  <p class="l-js-5c">欲说虚空相　　本质无生兆</p>
  <p class="l-js-5c">何得疑空慧　　欲于中求无</p>
  <p class="l-js-5c">吾今虽成佛　　怀有无所染</p>
  <p class="l-js-5c">垢尽自致尊　　不复有起灭</p>
  <p class="l-js-5c">已入平正路　　不从狭小意</p>
  <p class="l-js-5c">计我无生心　　得道从是灭</p>
  <p class="l-js-5c">吾寿有劫数　　所度不可量</p>
  <p class="l-js-5c">断意永灭寂　　岂有度人识</p>
  <p class="l-js-5c">七观璎珞身　　道华色不变</p>
  <p class="l-js-5c">无形入诸趣　　斯谓菩萨行</p>
  <p class="l-js-5c">如来有二业　　道本众德具</p>
  <p class="l-js-5c">权现幻化法　　乃应无起灭</p>
  <p class="l-js-5c">天世众生类　　无形无有数</p>
  <p class="l-js-5c">何得有形人　　善知无色法</p>
  <p class="l-js-5c">世雄无尽藏　　非色欲能尽</p>
  <p class="l-js-5c">况复未得道　　欲究平等慧</p>
  <p class="l-js-5c">虽经百千劫　　未曾自息意</p>
  <p class="l-js-5c">众生有懈怠　　中住不建意</p>
  <p class="l-js-5c">大乘平等法　　听受何可尽</p>
  <p class="l-js-5c">今粗说空慧　　何复疑于空</p>
  <p>尔时如来说此偈已。忽然不现。南方去此十八亿江河沙数。彼有佛刹名曰严净。佛名离垢如来至真等正觉。十号具足。现身色相无极巍巍。在大众中复说颂曰。</p>
  <p class="l-js-5c">吾本从道有　　闻空平等慧</p>
  <p class="l-js-5c">经于十二劫　　乃得此定意</p>
  <p class="l-js-5c">思惟前后来　　六度四等行</p>
  <p class="l-js-5c">皆由空慧业　　然炽诸法本</p>
  <p class="l-js-5c">发意有阶差　　弘誓不有异</p>
  <p class="l-js-5c">无著慧观念　　化人无若干</p>
  <p class="l-js-5c">如我所游国　　严净沙璎珞</p>
  <p class="l-js-5c">颁宣殊特慧　　国无三恶道</p>
  <p class="l-js-5c">唯演空慧行　　不著有无处</p>
  <p class="l-js-5c">我既无心行　　云何当说有</p>
  <p class="l-js-5c">如性无形相　　法界亦清净</p>
  <p class="l-js-5c">解了已尽灭　　是故无起灭</p>
  <p class="l-js-5c">复过严净刹　　十亿诸刹土</p>
  <p class="l-js-5c">彼乃有此法　　清净无为行</p>
  <p class="l-js-5c">说言不有言　　不著有相本</p>
  <p class="l-js-5c">故应寂然定　　行尽无名号</p>
  <p class="l-js-5c">众生心所趣　　随类起本识</p>
  <p class="l-js-5c">如我永澹泊　　不见有无行</p>
  <p class="l-js-5c">所以无数劫　　断求不著有</p>
  <p class="l-js-5c">欲求不起灭　　逮得始成就</p>
  <p class="l-js-5c">今以空无身　　现形如所趣</p>
  <p class="l-js-5c">佛慧无边涯　　终不为所染</p>
  <p class="l-js-5c">自然性清净　　不见有常想</p>
  <p class="l-js-5c">道慧众德具　　故号名离垢</p>
  <p class="l-js-5c">自从成道果　　遍游虚空界</p>
  <p class="l-js-5c">或作天帝释　　大尊梵天王</p>
  <p class="l-js-5c">所以变化形　　化彼著有者</p>
  <p class="l-js-5c">尽趣无生慧　　清净至究竟</p>
  <p class="l-js-5c">复作转轮王　　统领无数城</p>
  <p class="l-js-5c">舍而行学道　　知之非久长</p>
  <p class="l-js-5c">复入声闻中　　现如不及道</p>
  <p class="l-js-5c">辄便从师受　　断诸想著结</p>
  <p class="l-js-5c">复到净居天　　说行清净本</p>
  <p class="l-js-5c">使离彼天福　　此等不尽苦</p>
  <p class="l-js-5c">无色色众生　　计常不去想</p>
  <p class="l-js-5c">憍慢自放恣　　尽令入道门</p>
  <p class="l-js-5c">本无等正觉　　所化无有形</p>
  <p class="l-js-5c">要尽死生本　　终不舍入寂</p>
  <p class="l-js-5c">况汝今四部　　初闻便懈怠</p>
  <p class="l-js-5c">此类自有期　　非速能使成</p>
  <p>尔时如来说此偈已。忽然不现。西方去此百亿恒沙诸佛刹土。刹名水精。佛名净尊如来至真等正觉。十号具足。彼土众生奉持一法。亦无六度众行业本。复在大众而说斯颂。</p>
  <p class="l-js-5c">八行无高下　　亘然归灭尽</p>
  <p class="l-js-5c">舍身复受身　　但益尘劳垢</p>
  <p class="l-js-5c">虚空无二法　　无住亦无迹</p>
  <p class="l-js-5c">八道平等慧　　诸佛所游处</p>
  <p class="l-js-5c">吾昔自建行　　弘誓转于法</p>
  <p class="l-js-5c">体信归于无　　今得人中尊</p>
  <p class="l-js-5c">诸佛所居刹　　善权法各异</p>
  <p class="l-js-5c">在在处处现　　现欲化群有</p>
  <p class="l-js-5c">更乐所缚著　　永处于冥室</p>
  <p class="l-js-5c">道从本无誓　　然后乃得离</p>
  <p class="l-js-5c">如我国土人　　摄心不造恶</p>
  <p class="l-js-5c">至终崇无为　　如是自近道</p>
  <p class="l-js-5c">淫怒痴垢薄　　亦不大殷勤</p>
  <p class="l-js-5c">自然入律行　　如华随时敷</p>
  <p class="l-js-5c">道意不移动　　苦乐心永断</p>
  <p class="l-js-5c">往来诣刹土　　尽修于空慧</p>
  <p class="l-js-5c">我今既一行　　彼众亦不异</p>
  <p class="l-js-5c">今闻能仁尊　　故现修等慧</p>
  <p class="l-js-5c">大圣皆云集　　豪尊无高下</p>
  <p class="l-js-5c">虽现国土异　　所修同一法</p>
  <p class="l-js-5c">今观五趣人　　无明行所蔽</p>
  <p class="l-js-5c">没溺于生死　　转增勤劳苦</p>
  <p class="l-js-5c">何不自建意　　体信空慧道</p>
  <p class="l-js-5c">速可得解脱　　如外刹众生</p>
  <p>如来说此偈已。忽然不现。北方去此三恒沙佛土。刹名普照。佛名机辩如来至真等正觉。十号具足。复于大众而作颂曰。</p>
  <p class="l-js-5c">如来道一相　　本从名色生</p>
  <p class="l-js-5c">勤苦经无数　　乃尽尘劳患</p>
  <p class="l-js-5c">如人欲度空　　不求巧方便</p>
  <p class="l-js-5c">但忆望空法　　无由而果获</p>
  <p class="l-js-5c">意想之所缚　　不计物非常</p>
  <p class="l-js-5c">欲求不死地　　此亦未曾得</p>
  <p class="l-js-5c">安住所以离　　不住有无境</p>
  <p class="l-js-5c">已得履空慧　　自然无染著</p>
  <p class="l-js-5c">道从身本生　　然后成正觉</p>
  <p class="l-js-5c">迷惑心意错　　离心外求空</p>
  <p class="l-js-5c">外苦虽有号　　不离其识想</p>
  <p class="l-js-5c">法界清净道　　乃应清净慧</p>
  <p class="l-js-5c">众生处生死　　没溺不自拔</p>
  <p class="l-js-5c">欲得离众恼　　先当去意识</p>
  <p class="l-js-5c">如来所显现　　畅演无比法</p>
  <p class="l-js-5c">一想无染污　　何由复染空</p>
  <p class="l-js-5c">最胜三达智　　已过有碍形</p>
  <p class="l-js-5c">今念非本念　　缘众生有念</p>
  <p class="l-js-5c">诸法不思议　　非有亦不无</p>
  <p class="l-js-5c">因声乃有响　　众生乃有佛</p>
  <p class="l-js-5c">受化众生等　　常自厌患身</p>
  <p class="l-js-5c">道能灭非道　　无有非真法</p>
  <p>尔时如来说此偈已忽然不现。东北方去此九十二亿恒沙刹土。刹名净观。佛名法观如来至真等正觉。十号具足。于此大众而说颂曰。</p>
  <p class="l-js-5c">色本无有色　　亦非有色相</p>
  <p class="l-js-5c">痛法无起灭　　亦非生更乐</p>
  <p class="l-js-5c">意识如野马　　水泡不久停</p>
  <p class="l-js-5c">无身慧自净　　是谓平等空</p>
  <p class="l-js-5c">一观一意止　　清净尊梵行</p>
  <p class="l-js-5c">吾我著有想　　不至有无境</p>
  <p class="l-js-5c">自觉复觉彼　　令达虚空慧</p>
  <p class="l-js-5c">众生不自觉　　是以怀犹豫</p>
  <p class="l-js-5c">性有上中下　　善恶常有对</p>
  <p class="l-js-5c">舍恶而行善　　不得空无慧</p>
  <p class="l-js-5c">能不见善恶　　心正无颠倒</p>
  <p class="l-js-5c">尔乃信解空　　逮得清净慧</p>
  <p class="l-js-5c">本从平等意　　不见群萌类</p>
  <p class="l-js-5c">久久乃自达　　应于无上道</p>
  <p class="l-js-5c">慧观除贪著　　洗心净无垢</p>
  <p class="l-js-5c">仁智如空慧　　故谓真人法</p>
  <p class="l-js-5c">慈愍世间类　　故演虚无道</p>
  <p class="l-js-5c">不念善恶对　　无形无情想</p>
  <p class="l-js-5c">我本从等意　　如来受斯法</p>
  <p class="l-js-5c">闻辄达空慧　　念化净观刹</p>
  <p class="l-js-5c">受命阿僧祇　　说法终教化</p>
  <p class="l-js-5c">导引无数人　　入此法界本</p>
  <p>尔时世尊说此偈已。忽然不现。东南去此一亿佛土。刹名极妙。佛名微妙如来至真等正觉。十号具足。复说颂曰。</p>
  <p class="l-js-5c">识本因五阴　　因缘共合会</p>
  <p class="l-js-5c">流转无数劫　　自起自然灭</p>
  <p class="l-js-5c">愚惑众生等　　不达生死本</p>
  <p class="l-js-5c">终竟处胞胎　　不求离灾患</p>
  <p class="l-js-5c">如人一念顷　　纯生颠倒见</p>
  <p class="l-js-5c">缚著遂滋甚　　况复生道根</p>
  <p class="l-js-5c">计念众生类　　爱乐三毒本</p>
  <p class="l-js-5c">五盖翳心神　　无眼何有观</p>
  <p class="l-js-5c">如来执大炬　　消灭尘欲本</p>
  <p class="l-js-5c">虽复见慧明　　犹生不笃信</p>
  <p class="l-js-5c">我观十方世　　发意欲求道</p>
  <p class="l-js-5c">行尽复受生　　当更三涂恼</p>
  <p class="l-js-5c">四处非本愿　　自投于四渊</p>
  <p class="l-js-5c">不离四生门　　不成四道果</p>
  <p class="l-js-5c">有时离四法　　便生五盛阴</p>
  <p class="l-js-5c">无著增上慢　　不尽放逸行</p>
  <p class="l-js-5c">渐至无数法　　不睹圣行原</p>
  <p class="l-js-5c">犹人意游荡　　心不自防虑</p>
  <p class="l-js-5c">如来六通行　　非空不异空</p>
  <p class="l-js-5c">永去生死本　　乃应平等慧</p>
  <p class="l-js-5c">本自无生死　　流转染著色</p>
  <p class="l-js-5c">遂成法界色　　灭有不著有</p>
  <p class="l-js-5c">有道则有识　　此识非本无</p>
  <p class="l-js-5c">能不见道识　　乃应慧定法</p>
  <p class="l-js-5c">道从识更乐　　现身无数变</p>
  <p class="l-js-5c">自知成定慧　　乃应众相变</p>
  <p class="l-js-5c">无住不变易　　无疑犹豫想</p>
  <p class="l-js-5c">降伏诸尘劳　　乃应平等慧</p>
  <p class="l-js-5c">人行有三碍　　由想不舍空</p>
  <p class="l-js-5c">未兴众行本　　此业无有成</p>
  <p>尔时如来说此偈已忽然不现。西南去此十三亿佛土。刹名广胜。佛名妙迹。如来至真等正觉十号具足。在于大众而说颂曰。</p>
  <p class="l-js-5c">觉生是幻法　　不在深法要</p>
  <p class="l-js-5c">道尚无名号　　况空见言迹</p>
  <p class="l-js-5c">诸外入内入　　分别悉无有</p>
  <p class="l-js-5c">无形不可见　　乃应清净慧</p>
  <p class="l-js-5c">计欲不从心　　亦复不著空</p>
  <p class="l-js-5c">彼此无染著　　逮成最正觉</p>
  <p class="l-js-5c">愚惑未睹明　　计从心识起</p>
  <p class="l-js-5c">六法生六尘　　由是起疑想</p>
  <p class="l-js-5c">因识受此身　　自然成四大</p>
  <p class="l-js-5c">轮转向五趣　　不解空性法</p>
  <p class="l-js-5c">如有一人念　　自说染本无</p>
  <p class="l-js-5c">身心俱生碍　　岂达有无想</p>
  <p class="l-js-5c">妙观照三世　　示现说诸法</p>
  <p class="l-js-5c">诸佛体妙教　　不有亦不无</p>
  <p class="l-js-5c">世苦由无明　　平等空无猗</p>
  <p class="l-js-5c">观了等有无　　故谓平等慧</p>
  <p class="l-js-5c">有时识有无　　此非如来慧</p>
  <p class="l-js-5c">不染彼此者　　心平如响应</p>
  <p class="l-js-5c">八道尽苦原　　八解洗心尘</p>
  <p class="l-js-5c">八响悉归虚　　八慧不起生</p>
  <p class="l-js-5c">自离复离彼　　中间无有碍</p>
  <p class="l-js-5c">随识所染著　　是谓平等慧</p>
  <p class="l-js-5c">人本在虚空　　染识三有道</p>
  <p class="l-js-5c">唐自著尘劳　　不入本无际</p>
  <p class="l-js-5c">本从初发意　　不减空性慧</p>
  <p class="l-js-5c">由复经无量　　后乃获此定</p>
  <p class="l-js-5c">吾解众会心　　离识欲求空</p>
  <p class="l-js-5c">何不自念识　　内空外亦然</p>
  <p class="l-js-5c">如法法无相　　慧见亦复然</p>
  <p class="l-js-5c">念定除去乱　　是谓平等慧</p>
  <p class="l-js-5c">此身悉归空　　永寂无起灭</p>
  <p class="l-js-5c">如来普弘誓　　济此群萌类</p>
  <p>尔时世尊说此偈已忽然不现。西北去此五十四亿江河沙数诸佛国土。刹名柔顺。佛名众相如来至真等正觉。十号具足。在于众会而作颂曰。</p>
  <p class="l-js-5c">如我观空行　　一意无高下</p>
  <p class="l-js-5c">有无是非心　　皆由生死起</p>
  <p class="l-js-5c">欲求佛深藏　　究尽诸行本</p>
  <p class="l-js-5c">未曾能究畅　　如来神慧通</p>
  <p class="l-js-5c">如有一士夫　　从劫复至劫</p>
  <p class="l-js-5c">如是亿百千　　其数不增减</p>
  <p class="l-js-5c">彼人诸根具　　六情不缺减</p>
  <p class="l-js-5c">欲闻如来慧　　未便卒果获</p>
  <p class="l-js-5c">况复初发意　　欲至平等慧</p>
  <p class="l-js-5c">但自转有损　　无益于道法</p>
  <p class="l-js-5c">要修大慈悲　　权慧自防卫</p>
  <p class="l-js-5c">坚固无畏誓　　然后乃降心</p>
  <p class="l-js-5c">设复游世界　　欲供养诸佛</p>
  <p class="l-js-5c">不起所造功　　自然应圣行</p>
  <p class="l-js-5c">如来十力圣　　降伏诸邪见</p>
  <p class="l-js-5c">忍知无我想　　故得人中尊</p>
  <p class="l-js-5c">了法住不住　　不见功德行</p>
  <p class="l-js-5c">尽生更不受　　是世雄境界</p>
  <p class="l-js-5c">欲成众相好　　不断诸善本</p>
  <p class="l-js-5c">灭意不起想　　是谓平等慧</p>
  <p class="l-js-5c">我观众生类　　时空不自知</p>
  <p class="l-js-5c">是故数疲劳　　不入永寂处</p>
  <p class="l-js-5c">欲速行道果　　众德庄严身</p>
  <p class="l-js-5c">但念断心本　　云何起狐疑</p>
  <p>尔时世尊说此偈已忽然不现上方去此无数佛土尽众生界刹名回转。佛名音响如来至真等正觉。十号具足。在彼大众而说颂曰。</p>
  <p class="l-js-5c">虚空无形识　　不有彼此岸</p>
  <p class="l-js-5c">不见有众生　　况有游法界</p>
  <p class="l-js-5c">现在求道者　　游空求于空</p>
  <p class="l-js-5c">不净已识者　　复求外空为</p>
  <p class="l-js-5c">愍念此等人　　意不解圣慧</p>
  <p class="l-js-5c">思惟此慧观　　亦获无常道</p>
  <p class="l-js-5c">今受三界身　　通慧自分别</p>
  <p class="l-js-5c">定识无形想　　种断为道意</p>
  <p class="l-js-5c">人自思惟识　　四大为窠窟</p>
  <p class="l-js-5c">正使在外空　　不异于四大</p>
  <p class="l-js-5c">但今未得慧　　未了内外情</p>
  <p class="l-js-5c">此等可慈愍　　众佑不尤责</p>
  <p class="l-js-5c">丈夫无等伦　　行过无想定</p>
  <p class="l-js-5c">是谓诸佛法　　迷惑自计我</p>
  <p class="l-js-5c">本无起尽法　　究竟悉清净</p>
  <p class="l-js-5c">梵行终竟净　　不生三世念</p>
  <p class="l-js-5c">前说非今说　　念念自变易</p>
  <p class="l-js-5c">以此可为证　　何故生狐疑</p>
  <p class="l-js-5c">我既不自称　　权假为凡人</p>
  <p class="l-js-5c">思惟此四大　　识法为何从</p>
  <p class="l-js-5c">宣说过去法　　无形不可见</p>
  <p class="l-js-5c">虽有未来识　　亦未受四大</p>
  <p class="l-js-5c">现在为二品　　今为一一说</p>
  <p class="l-js-5c">各各莫怀疑　　于此平等慧</p>
  <p class="l-js-5c">分别过去识　　死者非今形</p>
  <p class="l-js-5c">此识不腐败　　为称过去识</p>
  <p class="l-js-5c">设识今现住　　四大因缘合</p>
  <p class="l-js-5c">此识恒不变　　复称识现在</p>
  <p class="l-js-5c">且复舍现在　　未来未有生</p>
  <p class="l-js-5c">彼识亦非今　　何由称三世</p>
  <p class="l-js-5c">识性恒自住　　无去今现在</p>
  <p class="l-js-5c">欲求识根本　　窠窟何所在</p>
  <p class="l-js-5c">如来无等智　　乃达识本无</p>
  <p class="l-js-5c">空性恬然一　　勿复有疑想</p>
  <p class="l-js-5c">欲成等正觉　　不染想著行</p>
  <p class="l-js-5c">悉知无识性　　故号平等慧</p>
  <p>尔时如来说此偈已忽然不现。下方去此十一恒沙。刹名无减。佛名普愿如来至真等正觉明行成为善逝世间解无上士道法御天人师号佛世尊。在于彼会而说颂曰。</p>
  <p class="l-js-5c">十方诸佛集　　平等无有二</p>
  <p class="l-js-5c">尽说于空定　　寂然无有行</p>
  <p class="l-js-5c">众生有常想　　谓为空有限</p>
  <p class="l-js-5c">达本无染污　　是谓悉归空</p>
  <p class="l-js-5c">不施心缚著　　以失本愿行</p>
  <p class="l-js-5c">遂生诽谤业　　无佛法圣众</p>
  <p class="l-js-5c">如来戒德身　　清净无瑕疵</p>
  <p class="l-js-5c">已度未度者　　三世无观想</p>
  <p class="l-js-5c">空识自有名　　自生自然灭</p>
  <p class="l-js-5c">此生非空识　　识灭亦复然</p>
  <p class="l-js-5c">由彼不达本　　流驰求识相</p>
  <p class="l-js-5c">假空名为识　　空识岂有异</p>
  <p class="l-js-5c">身相犹无形　　生一复一生</p>
  <p class="l-js-5c">但为愚惑人　　起识有若干</p>
  <p class="l-js-5c">众智成法体　　相好自严身</p>
  <p class="l-js-5c">身灭智归空　　复可言有识</p>
  <p class="l-js-5c">推寻无三世　　无识无四大</p>
  <p class="l-js-5c">乃得游法界　　知有亦不有</p>
  <p class="l-js-5c">诸佛无量智　　权现无增减</p>
  <p class="l-js-5c">以此无识形　　遍游诸佛刹</p>
  <p class="l-js-5c">此疑久已有　　非汝我亦尔</p>
  <p class="l-js-5c">通慧普悉照　　尔乃应佛识</p>
  <p>尔时如来说此偈已。忽然不现。即时在会十一那术诸众生。悉得平等空慧之观。复有无量众生天龙鬼神。闻说此法。皆发无上正真道意。</p>
</body></html>