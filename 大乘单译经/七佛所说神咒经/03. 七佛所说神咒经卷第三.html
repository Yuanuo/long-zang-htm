<!doctype html>
<html id="z3IBU3rVh" data-ver="691">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘单译经">
  <meta period="东晋">
 </head>
 <body>
  <h1 id="a1">七佛所说神咒经卷第三</h1>
  <p id="a2">我摩醯首罗天王。<a id="a-3"></a>今欲说神咒。<a id="a-4"></a>愍念诸众生为除苦本。<a id="a-5"></a>除其我慢心令修忍辱行。<a id="a-6"></a>有咒名句多吒(晋言)慈忍辱。</p>
  <p id="a7">殊呼多(一)乌耆多(二)句多吒(三)乌稣蜜多(四)提梨帝吒(五)若蜜殊吒(六)句喻吒(七)乌稣蜜耆吒(八)句那吒(九)那蜜耆吒(十)乌稣帝梨吒(十一)莎呵(十二)</p>
  <p id="a8">诵咒五遍。<a id="a-9"></a>缕一色青结作十二结系两手。</p>
  <p id="aA">此大神咒乃是过去七恒河沙诸佛所说。<a id="a-B"></a>又我过去从诸佛所。<a id="a-C"></a>得闻说此大神咒名。<a id="a-D"></a>从是已来神通自在。<a id="a-E"></a>遍领三千大千世界。<a id="a-F"></a>一切鬼王皆悉属我。<a id="a-G"></a>我有神力悉能摧伏。<a id="a-H"></a>我今说此陀罗尼咒。<a id="a-I"></a>如王解髻明珠与人。<a id="a-J"></a>譬如强力转轮圣王。<a id="a-K"></a>威势自在无有前敌。<a id="a-L"></a>未摧伏者力能摧伏。<a id="a-M"></a>已调伏者增加守护。<a id="a-N"></a>所须之物令无所乏。<a id="a-O"></a>时转轮王威伏百姓。<a id="a-P"></a>复能养育增加守护。<a id="a-Q"></a>犹如慈父等无有异。<a id="a-R"></a>我今大摩醯首罗天王。<a id="a-S"></a>神力自在亦复如是。<a id="a-T"></a>典领三千大千世界鬼神诸王。<a id="a-U"></a>养育守护亦复如是。<a id="a-V"></a>摧伏外道及诸邪见。<a id="a-W"></a>悉令靡伏安住正法。<a id="a-X"></a>复以神通游腾十方。<a id="a-Y"></a>游诸佛国佐佛扬化。<a id="a-Z"></a>守护正法亦复如是。<a id="a-a"></a>我今以此大神咒力。<a id="a-b"></a>六道化身度脱众生。<a id="a-c"></a>现作鬼王降伏诸鬼。<a id="a-d"></a>摧灭邪见。<a id="a-e"></a>内修菩萨清净戒行。<a id="a-f"></a>久已得处法流水中。<a id="a-g"></a>八住齐阶功勋成就。<a id="a-h"></a>当知皆是大神咒力。<a id="a-i"></a>其诸人王及诸行人。<a id="a-j"></a>欲得现世离众患难。<a id="a-k"></a>欲护正法欲得安隐。<a id="a-l"></a>欲得国土无诸灾疫丰实安乐。<a id="a-m"></a>其王应当勤心读诵。<a id="a-n"></a>研精修习此陀罗尼。<a id="a-o"></a>亦当劝励后妃婇女。<a id="a-p"></a>诸王子等勤心修习。<a id="a-q"></a>昼夜读诵极令通利。<a id="a-r"></a>于月八日十四日十五日。<a id="a-s"></a>离常住处在空静地。<a id="a-t"></a>净洁洗浴妙香涂身。<a id="a-u"></a>着新净衣于夜后分明星出时烧香。<a id="a-v"></a>散五色妙花三种名香供养十方佛已。<a id="a-w"></a>然后三称我名摩醯首罗大天王。<a id="a-x"></a>满我所愿如是三说。<a id="a-y"></a>令我所求皆得吉祥。<a id="a-z"></a>作是愿已默然而坐。<a id="a-10"></a>我于尔时当往其所。<a id="a-11"></a>王于尔时即当诵此陀罗尼咒二十一遍默然而坐。<a id="a-12"></a>其王尔时若于梦中若惺悟心。<a id="a-13"></a>得见我身在虚空中处白莲华台。<a id="a-14"></a>放大光明照触王身。<a id="a-15"></a>王见光已即得清净解脱无垢光三昧。<a id="a-16"></a>得是三昧已心大欢喜。<a id="a-17"></a>心欢喜故所愿悉得。<a id="a-18"></a>我时当遣八部鬼神。<a id="a-19"></a>守护国土国界清夷无诸灾横。<a id="a-1A"></a>当知是此大神咒力。</p>
  <p id="a1B">我八臂那罗延今欲说神咒。<a id="a-1C"></a>名阿波卢耆兜帝梨置(晋言护助佛法)消诸奸恶摧灭邪见建立法幢。</p>
  <p id="a1D">度呵兜(一)支波兜(二)若勿兜(三)波罗帝兜(四)度阿兜(五)究吒兜(六)阿若勿兜(七)耶蜜兜(八)究吒兜(九)度呵兜(十)莎呵(十一)</p>
  <p id="a1E">诵咒五遍。<a id="a-1F"></a>缕青一色结作四结系项。</p>
  <p id="a1G">此大神咒乃是过去八恒河沙诸佛所说。<a id="a-1H"></a>我于过去从诸佛所闻是神咒。<a id="a-1I"></a>是故今日得此奇特。<a id="a-1J"></a>威猛德力神通无碍。<a id="a-1K"></a>三界寄挺人无等双。<a id="a-1L"></a>移山驻流手转日月。<a id="a-1M"></a>能接须弥掷置他方还置本处。<a id="a-1N"></a>令此四天王帝释诸天都不觉知。<a id="a-1O"></a>令此须弥入芥子中。<a id="a-1P"></a>四天王宫忉利诸天。<a id="a-1Q"></a>悉皆不知己之所入。<a id="a-1R"></a>令四天下洲合为一洲。<a id="a-1S"></a>各还本处如本无异。<a id="a-1T"></a>其中众生不知往来。<a id="a-1U"></a>神通自在游腾十方。<a id="a-1V"></a>历事诸佛守护正法。<a id="a-1W"></a>当知皆是大陀罗尼力。<a id="a-1X"></a>若诸国土诸人王等。<a id="a-1Y"></a>欲护己身及国土者。<a id="a-1Z"></a>是王应当建立佛法。<a id="a-1a"></a>当修十德何等为十。<a id="a-1b"></a>一者以慈悲心养育民物。<a id="a-1c"></a>二者怨亲平等心无憎爱。<a id="a-1d"></a>三者治国正法不枉民物。<a id="a-1e"></a>四者退恶任善识贤别愚。<a id="a-1f"></a>五者谦下自卑不轻贤士。<a id="a-1g"></a>六者有来求者不违其意。<a id="a-1h"></a>随其所求悉皆给与。<a id="a-1i"></a>七者于三宝所其心纯厚。<a id="a-1j"></a>八者拯济贫穷愍诸孤老。<a id="a-1k"></a>九者国有贤士当征召之。<a id="a-1l"></a>十者普慈人民舍恨念旧。<a id="a-1m"></a>犹如慈父爱念其子温润清流。<a id="a-1n"></a>若诸人王能行是德。<a id="a-1o"></a>当知是王诸佛所护。<a id="a-1p"></a>我等诸天亦护是王。<a id="a-1q"></a>不令怜敌来侵其界。<a id="a-1r"></a>有诸善人福德贤士皆集其国。<a id="a-1s"></a>雨泽顺时不被灾霜人民安乐。<a id="a-1t"></a>恶龙摄毒无病苦者。<a id="a-1u"></a>是王若能修是十德。<a id="a-1v"></a>复能兼诵此陀罗尼。<a id="a-1w"></a>专念在心而不废忘。<a id="a-1x"></a>常于月八日十四日十五日。<a id="a-1y"></a>于正殿上若高楼上。<a id="a-1z"></a>香汤沐浴着新净衣。<a id="a-20"></a>正东而坐日未出时。<a id="a-21"></a>烧香散花供养十方诸佛。<a id="a-22"></a>然后礼我八臂那罗延天王神力自在。<a id="a-23"></a>令我所求皆得如愿。<a id="a-24"></a>尔时即诵此陀罗尼二七遍已。<a id="a-25"></a>默然而坐至一食顷。<a id="a-26"></a>我于尔时当往其所。<a id="a-27"></a>住虚空中身出光明照触王身。<a id="a-28"></a>其王尔时见光明已转复精进。<a id="a-29"></a>以精进故所求皆得。<a id="a-2A"></a>随其所愿无不克获。<a id="a-2B"></a>当知皆是大神咒力。</p>
  <p id="a2C">我大功德天女今欲说神咒名兜楼呼帝卢(晋言)护助正法愍苦众生。</p>
  <p id="a2D">耆摩罗呼帝卢(一)乌昼呼帝卢(二)句吒那呼帝卢(三)若蜜耆呼帝卢(四)莎呵。</p>
  <p id="a2E">诵咒三遍缕六色结作六结系项。</p>
  <p id="a2F">是大神咒。<a id="a-2G"></a>乃是过去七恒河沙诸佛所说。<a id="a-2H"></a>我于过去从诸佛所得此神咒。<a id="a-2I"></a>今得此身端正殊妙。<a id="a-2J"></a>光明照耀诸天中胜。<a id="a-2K"></a>神智通达靡所不知。<a id="a-2L"></a>得他心智来今往古如在目前。<a id="a-2M"></a>得宿命通具足三明八解脱事。<a id="a-2N"></a>亦悉备足功德备举。<a id="a-2O"></a>如初住菩萨等无有异。<a id="a-2P"></a>为度众生现作天女。<a id="a-2Q"></a>见诸众生回波六趣。<a id="a-2R"></a>没溺苦海无能觉者。<a id="a-2S"></a>我今愍此诸众生故。<a id="a-2T"></a>以此神咒欲拥护之。<a id="a-2U"></a>若诸行人欲求所愿。<a id="a-2V"></a>病者求差贫者求富贱者求贵。<a id="a-2W"></a>若诸国王恶贼侵境雨泽不时。<a id="a-2X"></a>所种不收疫病流行。<a id="a-2Y"></a>尔时应当勤心读诵。<a id="a-2Z"></a>修行此陀罗尼七日七夜六时不废。<a id="a-2a"></a>烧香散花供养十方诸佛。<a id="a-2b"></a>供养佛已。<a id="a-2c"></a>为我大功德天敷好妙座。<a id="a-2d"></a>以三种妙花庄严此座。<a id="a-2e"></a>赤白紫色三种妙浆。<a id="a-2f"></a>蒲桃石蜜安石榴浆以待于我。<a id="a-2g"></a>若在塔中若于静室。<a id="a-2h"></a>于一一时中勤心读诵此大神咒七遍乃止默然而坐。<a id="a-2i"></a>我时当与天众龙众。<a id="a-2j"></a>往是人所受其供养。<a id="a-2k"></a>受供养已与其所愿。<a id="a-2l"></a>是人尔时若于梦中若惺悟心。<a id="a-2m"></a>即得见我大功德天。<a id="a-2n"></a>威颜相貌光明挺特。<a id="a-2o"></a>见已欢喜转复精进。<a id="a-2p"></a>以精进故所求皆得。<a id="a-2q"></a>当知是此大神咒力。</p>
  <p id="a2r">我难陀龙王欲说一头陀罗尼。<a id="a-2s"></a>名耆那腻置(晋言)护诸众生拔其四毒箭。</p>
  <p id="a2t">若不帝黎那(一)伊帝帝[黍-禾+利]那(二)伊无帝[黍-禾+利]那(三)若书尔帝[黍-禾+利]那(四)伊不帝[黍-禾+利]那(五)耆呼吒帝那(六)莎呵。</p>
  <p id="a2u">诵咒五遍。<a id="a-2v"></a>黄羊毛缕结作六结系项。</p>
  <p id="a2w">此大神咒乃是过去十恒河沙诸佛所说。<a id="a-2x"></a>我难陀龙王以得此大神咒力故。<a id="a-2y"></a>常游诸国十方佛前。<a id="a-2z"></a>神通自在无有挂碍。<a id="a-30"></a>诸佛所说悉能总持。<a id="a-31"></a>为众生说如闻而行。<a id="a-32"></a>拔其毒镞补智慧膏。<a id="a-33"></a>以萨婆若水洗除垢秽。<a id="a-34"></a>拂拭搓磨令心调净。<a id="a-35"></a>我难陀龙王常游诸国观察众生。<a id="a-36"></a>有病苦者随其偏发。<a id="a-37"></a>疗治救济令得脱难。<a id="a-38"></a>乃至于王后宫变为女身为诸女人演说法要。<a id="a-39"></a>女人恣态多诸过恶。<a id="a-3A"></a>皆使令发菩提之心厌恶女身。<a id="a-3B"></a>皆因此大神咒力得阶十地。<a id="a-3C"></a>六道和光现龙王身。<a id="a-3D"></a>虽示龙身不同其尘。<a id="a-3E"></a>当知悉是大神咒力。<a id="a-3F"></a>日诵七遍烦恼结使悉得消除。<a id="a-3G"></a>现在病苦悉得消灭。<a id="a-3H"></a>欲得如上所说大智慧方便自利利人。<a id="a-3I"></a>勤修读诵此大神咒诚谛不虚。</p>
  <p id="a3J">我婆难陀龙王欲说一头陀罗尼。<a id="a-3K"></a>名陀摩罗提(晋言)守护国土满众生愿。</p>
  <p id="a3L">阿支不陀摩罗提(一)乌稣兜那陀摩罗提(二)破殊呵陀摩罗提(三)乌稣兜那陀摩罗提(四)若蜜耆陀摩罗提(五)乌苏兜那呵陀摩罗提(六)若蜜阇陀摩罗提(七)乌稣呵陀摩罗提(八)[卄/(蜀-虫+目)]阇呼奴陀摩罗提(九)置耆呼奴陀摩罗提(十)支兜[黍-禾+利]那陀摩罗提(十一)莎呵(十二)</p>
  <p id="a3M">诵咒七遍。<a id="a-3N"></a>缕七色结作十四结系项。</p>
  <p id="a3O">此大神咒乃是过去九十九亿诸佛所说。<a id="a-3P"></a>我于过去值遇诸佛从诸佛所。<a id="a-3Q"></a>得此陀罗尼有大神力神通自在。<a id="a-3R"></a>常游诸国度脱众生。<a id="a-3S"></a>在所国土若诸国王。<a id="a-3T"></a>欲以正法治国土者。<a id="a-3U"></a>以天位治世不枉人物。<a id="a-3V"></a>欲得国家无诸灾祸。<a id="a-3W"></a>欲得邻敌不生恶念。<a id="a-3X"></a>国王尔时应当深心。<a id="a-3Y"></a>敬重三宝恩惠贫穷。<a id="a-3Z"></a>谦敬仁义恩德普覆。<a id="a-3a"></a>尊圣敬德退恶任善谦敬理信。<a id="a-3b"></a>如其国王行此德者。<a id="a-3c"></a>十方诸佛常随护念。<a id="a-3d"></a>释梵四天王。<a id="a-3e"></a>我等龙王。<a id="a-3f"></a>当随护助。<a id="a-3g"></a>为消灾害。<a id="a-3h"></a>满其所愿。<a id="a-3i"></a>求愿与愿。<a id="a-3j"></a>不违其意。<a id="a-3k"></a>是王尔时欲满愿故。<a id="a-3l"></a>应当读诵此陀罗尼。<a id="a-3m"></a>于宫殿内若正殿上。<a id="a-3n"></a>于月八日十四日十五日。<a id="a-3o"></a>日未出时正南而坐。<a id="a-3p"></a>香汤澡浴着净洁衣。<a id="a-3q"></a>于其国内诸人民等及诸邻敌。<a id="a-3r"></a>起慈悲心怜愍之心。<a id="a-3s"></a>尔时应当诵此陀罗尼二十一遍。<a id="a-3t"></a>烧殊妙香栴檀沉水及熏陆香散七色华。<a id="a-3u"></a>先当供养十方诸佛。<a id="a-3v"></a>释迦如来应正遍知。<a id="a-3w"></a>诸大菩萨天龙八部。<a id="a-3x"></a>然后三称我名婆难陀龙王。<a id="a-3y"></a>烧香供养。<a id="a-3z"></a>满我所愿如是三说。<a id="a-40"></a>我时当与天龙八部。<a id="a-41"></a>随其所愿即当与之。<a id="a-42"></a>是王尔时即满所愿。<a id="a-43"></a>云何当知得果其愿。<a id="a-44"></a>若于梦中若惺悟时。<a id="a-45"></a>见白龙象及白莲华。<a id="a-46"></a>在虚空中当前而住。<a id="a-47"></a>当知尔时即得所愿。</p>
  <p id="a48">我娑伽罗龙王今欲说神咒。<a id="a-49"></a>名阿那耆置卢(晋言)普雨法雨于四天下中无不蒙润。<a id="a-4A"></a>除诸众生郁蒸热恼。<a id="a-4B"></a>诸渴乏者令得丰足。</p>
  <p id="a4C">乌奢都波利那(一)耆摩都呼那(二)稣耆蜜都呼那(三)阿支不奴都呼那(四)乌啄呵都呼那(五)卑[黍-禾+利]帝那都呼那(六)温耆不都呼那(七)莎呵(八)</p>
  <p id="a4D">诵咒三遍。<a id="a-4E"></a>驼毛缕结作八结系项。</p>
  <p id="a4F">是大神咒乃是过去十恒河沙诸佛所说。<a id="a-4G"></a>我娑伽罗龙王于七百阿僧祇劫已来。<a id="a-4H"></a>常修行此陀罗尼。<a id="a-4I"></a>以是之故于诸龙王。<a id="a-4J"></a>最上最胜端正殊妙神通自在。<a id="a-4K"></a>能以神力声振三千。<a id="a-4L"></a>极佛境界无不蒙益。<a id="a-4M"></a>一四天下小千世界。<a id="a-4N"></a>四天下中三千大千世界无不蒙润。<a id="a-4O"></a>慈悲普覆等雨法雨。<a id="a-4P"></a>能令众生增长鞠育菩提根芽。<a id="a-4Q"></a>若诸众生处在三恶三垢覆蔽。<a id="a-4R"></a>为开慧眼令睹光明。<a id="a-4S"></a>若诸国王渴乏须雨。<a id="a-4T"></a>我能给足令其丰实。<a id="a-4U"></a>四天下中普皆令等。<a id="a-4V"></a>而其国王欲得丰实。<a id="a-4W"></a>无他怨贼欲来侵境。<a id="a-4X"></a>于其国内炽然正法。<a id="a-4Y"></a>恩惠普覆断理怨枉赈诸贫穷。<a id="a-4Z"></a>有孤老者生怜愍心。<a id="a-4a"></a>若其国王能行是德。<a id="a-4b"></a>十方诸佛诸大菩萨。<a id="a-4c"></a>释梵四大天王天龙鬼神常随护助。<a id="a-4d"></a>求愿与愿无不获果。<a id="a-4e"></a>王于尔时应当修行此陀罗尼。<a id="a-4f"></a>于净洁处离大愦闹。<a id="a-4g"></a>于七日中不食酒肉五辛。<a id="a-4h"></a>白净素食酥酪听食。<a id="a-4i"></a>香汤沐浴着白净衣。<a id="a-4j"></a>七日七夜受持八戒。<a id="a-4k"></a>烧众名香栴檀沉水及熏陆香。<a id="a-4l"></a>散五色华供养十方诸佛我释迦如来应正遍知。<a id="a-4m"></a>尔时应当三称我名娑伽罗龙王。<a id="a-4n"></a>即便诵咒二七遍。<a id="a-4o"></a>于六时中从初一日。<a id="a-4p"></a>国王尔时心转淳厚。<a id="a-4q"></a>一日二日乃至七日。<a id="a-4r"></a>便见我身在其前住。<a id="a-4s"></a>若白龙象若转轮圣王像。<a id="a-4t"></a>随其所求能满其愿。<a id="a-4u"></a>为除宿罪令得道果。</p>
  <p id="a4v">我和修吉龙王今欲说神咒。<a id="a-4w"></a>名支富提梨那(晋言)愍苦众生令出三界。</p>
  <p id="a4x">忧波支兜那(一)如波帝支兜那(二)蜜若兜支兜那(三)提[黍-禾+利]帝那支兜那(四)乌稣钦帝支兜那(五)莎呵(六)</p>
  <p id="a4y">诵咒十四遍。<a id="a-4z"></a>羖[羊*歷]毛缕结作十四结系项。</p>
  <p id="a50">此大神咒乃是过去八恒河沙诸佛所说。<a id="a-51"></a>我于过去从诸佛所。<a id="a-52"></a>得此陀罗尼句。<a id="a-53"></a>不与诸龙同其事业。<a id="a-54"></a>常游诸国修菩萨行。<a id="a-55"></a>面睹诸佛咨受教诲。<a id="a-56"></a>愍念众生佐佛化愚。<a id="a-57"></a>常以正法摄持守护。<a id="a-58"></a>于生死海拔济令出。<a id="a-59"></a>身为大船口为法桥。<a id="a-5A"></a>心为大海。<a id="a-5B"></a>出慈悲水溉灌众生。<a id="a-5C"></a>枯槁福田悉令生长菩提根芽。<a id="a-5D"></a>我所饶益其喻如是。<a id="a-5E"></a>若诸国王欲求所愿。<a id="a-5F"></a>欲令其国丰实安乐。<a id="a-5G"></a>欲令无有他方怨贼。<a id="a-5H"></a>欲使国土无诸疫病。<a id="a-5I"></a>怨家仇对自然殄灭。<a id="a-5J"></a>众官承法不复恼人。<a id="a-5K"></a>其王尔时于其国内炽然正法。<a id="a-5L"></a>率诸群臣以正法教。<a id="a-5M"></a>温良恭俭孝养父母。<a id="a-5N"></a>慈悲怜愍孤穷众生。<a id="a-5O"></a>躬自回驾供养三宝。<a id="a-5P"></a>于三宝所不生疑悔。<a id="a-5Q"></a>生父母师长想。<a id="a-5R"></a>朋友知识想。<a id="a-5S"></a>于身命财生不坚想。<a id="a-5T"></a>我及国土如幻如化。<a id="a-5U"></a>愍伤众生如视赤子。<a id="a-5V"></a>若其国王能修是德。<a id="a-5W"></a>复能读诵此陀罗尼。<a id="a-5X"></a>于月八日十四日十五日。<a id="a-5Y"></a>净洁洗浴着新净衣。<a id="a-5Z"></a>于正殿上若高楼上。<a id="a-5a"></a>正东而坐日未出时。<a id="a-5b"></a>散三色华三种名香。<a id="a-5c"></a>栴檀沉水熏陆香等。<a id="a-5d"></a>供养十方佛已。<a id="a-5e"></a>应当为我和修吉龙王。<a id="a-5f"></a>敷置法座正南而坐。<a id="a-5g"></a>以青叠覆我座上。<a id="a-5h"></a>三种华三种浆。<a id="a-5i"></a>蒲桃石蜜安石榴浆。<a id="a-5j"></a>烧黑沉水以待于我。<a id="a-5k"></a>其王尔时正东而坐。<a id="a-5l"></a>叉手合掌诵此陀罗尼二十一遍。<a id="a-5m"></a>诵咒已讫其王即出。<a id="a-5n"></a>与诸群臣默然而坐。<a id="a-5o"></a>我和修吉龙王。<a id="a-5p"></a>当与诸天龙神八部八万四千到是王所。<a id="a-5q"></a>于虚空中默然而受其王供养。<a id="a-5r"></a>王于尔时若于梦中若惺悟心。<a id="a-5s"></a>得见我身如转轮圣王七宝侍从。<a id="a-5t"></a>见已欢喜转更精进。<a id="a-5u"></a>以精进故我及天龙八部鬼神。<a id="a-5v"></a>便当勤心守其国土。<a id="a-5w"></a>求愿与愿不违其意真诚如是。</p>
  <p id="a5x">我德叉迦龙王今欲说神咒度脱诸众生。<a id="a-5y"></a>有咒名稣富罗。</p>
  <p id="a5z">阿低帝耆昼(一)支富屠稣罗若蜜耆昼(二)乌哺都呵昼(三)卑梨那耆毗若蜜乌都昼(四)莎呵(五)</p>
  <p id="a60">诵咒五遍。<a id="a-61"></a>缕紫白二色结作十二结系项。</p>
  <p id="a62">是大神咒乃是过去七恒河沙诸佛所说。<a id="a-63"></a>是咒能令诸失心者还得正念。<a id="a-64"></a>度五逆津获诸神通。<a id="a-65"></a>具足三明超出三界独步无畏。<a id="a-66"></a>我于往古从诸佛所。<a id="a-67"></a>得闻读诵此大神咒虽现龙身而无龙业。<a id="a-68"></a>游诸佛国修菩萨行。<a id="a-69"></a>游腾十方度脱众生。<a id="a-6A"></a>出生死海洄波六趣悉能救接。<a id="a-6B"></a>扶持携将到涅槃岸。<a id="a-6C"></a>又我过去于阎浮提作国王女。<a id="a-6D"></a>王于尔时国土褊狭人民单索。<a id="a-6E"></a>恒畏怨敌来侵其境。<a id="a-6F"></a>又复薄福水旱不调。<a id="a-6G"></a>谷米勇贵人民饥馑。<a id="a-6H"></a>我于尔时在宫殿内。<a id="a-6I"></a>父王尔时愁忧不乐。<a id="a-6J"></a>语诸群臣当设何计。<a id="a-6K"></a>令国丰实人民还复。<a id="a-6L"></a>群臣尔时默无答者。<a id="a-6M"></a>我时见父愁忧如是。<a id="a-6N"></a>我念过去曾从诸佛。<a id="a-6O"></a>受持读诵此大神咒。<a id="a-6P"></a>是神咒力譬如不盖。<a id="a-6Q"></a>能覆三千况此一国。<a id="a-6R"></a>普雨法雨无不蒙益。<a id="a-6S"></a>枯木石山皆能生华。<a id="a-6T"></a>强者能伏弱者能佐。<a id="a-6U"></a>作是念已即诣王所。<a id="a-6V"></a>礼觐问讯问王所忧。<a id="a-6W"></a>王时答我非汝所知。<a id="a-6X"></a>我时答王有智慧者。<a id="a-6Y"></a>不问男女行之则是。<a id="a-6Z"></a>王时欢喜答言说之。<a id="a-6a"></a>我时答王。<a id="a-6b"></a>我念过去九十九亿诸佛所说大神咒王。<a id="a-6c"></a>设其功力如上所说。<a id="a-6d"></a>王于尔时躬自读诵。<a id="a-6e"></a>精诚克励七日七夜。<a id="a-6f"></a>受持八戒六时不废。<a id="a-6g"></a>于一一时中忏悔十方。<a id="a-6h"></a>散五色华烧三种名香。<a id="a-6i"></a>一一时中三七遍诵咒。<a id="a-6j"></a>王于尔时悔过自责。<a id="a-6k"></a>薄福不肖谬得为王。<a id="a-6l"></a>孤负天下惭愧自责。<a id="a-6m"></a>已惭愧故十方诸佛大菩萨众。<a id="a-6n"></a>释梵四天王八部鬼神。<a id="a-6o"></a>诸大龙王风伯雨师。<a id="a-6p"></a>皆悉来集至其国界雨大法雨。<a id="a-6q"></a>枯木石山枯涸河井悉皆盈满。<a id="a-6r"></a>先逃人民还其本土。<a id="a-6s"></a>他国人民闻国丰实亦来投归。<a id="a-6t"></a>尔时邻敌悉来归伏。<a id="a-6u"></a>拜为大王八方靡伏遂致太平。<a id="a-6v"></a>我念往古大神咒力。<a id="a-6w"></a>神通自在乃致如是。<a id="a-6x"></a>若诸人王欲求所愿。<a id="a-6y"></a>皆应如是修此功德。</p>
  <p id="a6z">我阿那婆达多龙王今欲说神咒。<a id="a-70"></a>名婆差卢(晋言)美音赞叹三宝长众生信拥护正法震大法雷。<a id="a-71"></a>生长众生菩提根芽。<a id="a-72"></a>鞠育成就令得成办。<a id="a-73"></a>悉皆令得无上佛果。</p>
  <p id="a74">支波昼提梨那(一)阿若卢波昼提梨那(二)和婆卢波昼提[黍-禾+利]那(三)阿那卢波昼提[黍-禾+利]那(四)阿支不提梨那(五)若蜜耆耶兜提梨那(六)胡稣波吒兜提梨那(七)稣副蜜耆那阿支副乌奢支(八)莎呵(九)</p>
  <p id="a75">诵咒三遍。<a id="a-76"></a>缕青黄二色结作六结系项。</p>
  <p id="a77">此大神咒乃是过去七十七亿诸佛所说。<a id="a-78"></a>是咒能令诸失心者还得正念。<a id="a-79"></a>无智慧者令得智慧。<a id="a-7A"></a>无辩才者令得辩才。<a id="a-7B"></a>无陀罗尼者令得陀罗尼。<a id="a-7C"></a>狂者得正。<a id="a-7D"></a>哑者咒其舌根乃至七日还得能语。<a id="a-7E"></a>盲瞎者咒其眼根三七二十一日。<a id="a-7F"></a>日初出时病者东向坐心念口言。<a id="a-7G"></a>令我眼根随日而生。<a id="a-7H"></a>咒师尔时日日咒之。<a id="a-7I"></a>一日三咒日初出时日正中时日欲入时。<a id="a-7J"></a>乃至三七二十一日。<a id="a-7K"></a>眼根还生即还得眼。<a id="a-7L"></a>若诸众生手脚挛躄。<a id="a-7M"></a>咒已还复如本无异。<a id="a-7N"></a>有诸比丘懈怠不勤。<a id="a-7O"></a>触事滞碍闇钝[夢-夕+登]瞢。<a id="a-7P"></a>为诸罪垢之所覆蔽。<a id="a-7Q"></a>当知是人曾于过去。<a id="a-7R"></a>或杀父母或杀和上阿阇梨。<a id="a-7S"></a>或杀发心菩萨真人阿罗汉。<a id="a-7T"></a>或杀时君国政。<a id="a-7U"></a>破塔坏僧。<a id="a-7V"></a>此人或曾于大众中。<a id="a-7W"></a>作大妄语轻毁众僧。<a id="a-7X"></a>或时在俗轻枰小斗欺劫百姓。<a id="a-7Y"></a>见孤穷者轻毁陵篾。<a id="a-7Z"></a>为子不孝为臣不忠。<a id="a-7a"></a>见人行善轻毁憎嫉。<a id="a-7b"></a>见诸恶人防护佐助。<a id="a-7c"></a>造此众恶自缠其身。<a id="a-7d"></a>其人命终入阿鼻地狱。<a id="a-7e"></a>动经劫数罪毕乃出还得为人。<a id="a-7f"></a>诸根暗钝示同人类。<a id="a-7g"></a>如是罪人若得值遇善知识者。<a id="a-7h"></a>得闻说此陀罗尼一迳耳者。<a id="a-7i"></a>复能读诵修行通利。<a id="a-7j"></a>惭愧自责悔先罪咎。<a id="a-7k"></a>谦敬自卑敬诸比丘。<a id="a-7l"></a>孝顺父母恭敬师长。<a id="a-7m"></a>耆旧宿长生谦敬心。<a id="a-7n"></a>爱语和顺鄙悼自卑惭愧低头。<a id="a-7o"></a>或时人请施与饮食。<a id="a-7p"></a>当持此食色香美味。<a id="a-7q"></a>施与诸佛和上阿阇梨。<a id="a-7r"></a>我之鄙恶不消此食余残滓恶我能敢受。<a id="a-7s"></a>施衣裳汤药亦复如是。<a id="a-7t"></a>不自高身卑下他人。<a id="a-7u"></a>恒自改悔无数劫罪。<a id="a-7v"></a>勤心读诵此陀罗尼。<a id="a-7w"></a>于四十八日在空闲处六时行道。<a id="a-7x"></a>供养礼拜十方诸佛。<a id="a-7y"></a>于一一时中七遍诵此陀罗尼精诚改悔莫生疲厌。<a id="a-7z"></a>散五色华三种名香旃檀沉水及熏陆香。<a id="a-80"></a>满四十八日已。<a id="a-81"></a>罪垢灭尽无有遗余。<a id="a-82"></a>随其前世根有利钝。<a id="a-83"></a>其利根者即得道果。<a id="a-84"></a>第二第三终不能得阿罗汉果。<a id="a-85"></a>其根钝者正得灭罪不堕地狱。<a id="a-86"></a>我今所说饶益众生。<a id="a-87"></a>分别罪福令其惺悟善恶报应。<a id="a-88"></a>是名护法美妙功德。<a id="a-89"></a>今已说竟。</p>
  <p id="a8A">我摩那斯龙王今欲说咒名陀摩叉帝(晋言)为护法故拯济群萌拔生死苦令得脱难。</p>
  <p id="a8B">陀无[黍-禾+利]陀尼帝(一)阿支昼尼梨帝(二)毗帝那尼梨帝(三)乌支昼尼梨帝(四)胡梨帝那(五)尼梨帝(六)莎呵(七)</p>
  <p id="a8C">诵咒三遍白叠缕结作七结系项。</p>
  <p id="a8D">是大神咒乃是过去七恒河沙诸佛所说。<a id="a-8E"></a>我于往昔在阎浮提作大国王。<a id="a-8F"></a>十六小国皆悉属我。<a id="a-8G"></a>我有威猛大策谋力。<a id="a-8H"></a>降伏诸国三十六国悉皆属我。<a id="a-8I"></a>我时得病垂欲终。<a id="a-8J"></a>薄福少儿正有三子。<a id="a-8K"></a>最大太子闇钝少智。<a id="a-8L"></a>中者尪弱。<a id="a-8M"></a>其最小者聪明勇哲。<a id="a-8N"></a>博学多闻策谋威勇。<a id="a-8O"></a>见我欲终悉皆来集。<a id="a-8P"></a>一万大臣亦悉来集。<a id="a-8Q"></a>一万夫人亦悉来集。<a id="a-8R"></a>王时欲终语诸群臣言。<a id="a-8S"></a>我三子中谁中为王。<a id="a-8T"></a>诸群臣言任大王意。<a id="a-8U"></a>王时答言不应任我。<a id="a-8V"></a>我去之后治国之法霸王之事。<a id="a-8W"></a>汝曹当知云何任我。<a id="a-8X"></a>诸臣启言善哉大王。<a id="a-8Y"></a>慈悲临覆心无憎爱。<a id="a-8Z"></a>一万大臣同声唱言。<a id="a-8a"></a>第三王子堪任为王。<a id="a-8b"></a>一万大臣言已辞退。<a id="a-8c"></a>时王正殿身体疲懈。<a id="a-8d"></a>语诸子言我今欲卧。<a id="a-8e"></a>第三王子抱父王头。<a id="a-8f"></a>中者捉脚第一王子捉父王手。<a id="a-8g"></a>时王仰卧即便命终。<a id="a-8h"></a>群臣闻之号哭来集。<a id="a-8i"></a>一万夫人亦悉号哭举身投地。<a id="a-8j"></a>第三王子见父背丧。<a id="a-8k"></a>呼啕懊恼自投于地。<a id="a-8l"></a>良久乃稣。<a id="a-8m"></a>第一太子默然不哭。<a id="a-8n"></a>第二王子坐啼脚头。<a id="a-8o"></a>诸群臣言诸王子等相貌有异。<a id="a-8p"></a>有一大臣是王叔父。<a id="a-8q"></a>大王在时恒以国事付此大臣。<a id="a-8r"></a>宰相念言大王在时。<a id="a-8s"></a>恒以国事付嘱于我。<a id="a-8t"></a>今此王子意志有异我宜问之。<a id="a-8u"></a>即前问言今王背丧。<a id="a-8v"></a>诸群臣等皆悉已集。<a id="a-8w"></a>人子之情不应如是。<a id="a-8x"></a>默然而坐而不涕泣。<a id="a-8y"></a>王子答言我与父王都无因缘。<a id="a-8z"></a>第三王子独是王子。<a id="a-90"></a>我等二人犹如宾客暂来相过。<a id="a-91"></a>大臣答言不应如是。<a id="a-92"></a>国是汝有非兄则弟。<a id="a-93"></a>第三王子呼啕宛转前抱兄足。<a id="a-94"></a>我小幼稚不应为王。<a id="a-95"></a>愿兄临顾绍父王位。<a id="a-96"></a>兄时答言父王临终告敕于汝。<a id="a-97"></a>我徒先生不见告敕。<a id="a-98"></a>是父王过非汝愆咎。<a id="a-99"></a>我等二人且当入山。<a id="a-9A"></a>精诚克励求神仙道。<a id="a-9B"></a>言已即去。<a id="a-9C"></a>精诚不久获得五通。<a id="a-9D"></a>移山驻流手挽日月。<a id="a-9E"></a>第三王子葬送父讫。<a id="a-9F"></a>得绍王位统领诸国四十八年。<a id="a-9G"></a>其后渐渐贪浊心起人民厌贱。<a id="a-9H"></a>诸小国王及诸群臣。<a id="a-9I"></a>咸皆思念山中神仙。<a id="a-9J"></a>无贪之性乃得为仙。<a id="a-9K"></a>我等往昔咸皆愚痴。<a id="a-9L"></a>聪圣王子以为愚痴。<a id="a-9M"></a>贪浊王子以为贤圣。<a id="a-9N"></a>作是念已咸相谓言。<a id="a-9O"></a>我等诸人当共入山。<a id="a-9P"></a>劝请神仙以为大王。<a id="a-9Q"></a>兼有神化威伏诸国。<a id="a-9R"></a>作是念已一万大臣皆共入山。<a id="a-9S"></a>推觅求索会遇见之。<a id="a-9T"></a>一万大臣拜觐问讯。<a id="a-9U"></a>神仙尊者我等顽愚。<a id="a-9V"></a>不识正真为此贪王之所荒乱。<a id="a-9W"></a>人民逃迸国将空虚。<a id="a-9X"></a>唯愿尊仙垂顾留眄。<a id="a-9Y"></a>慈悲普覆令国还复。<a id="a-9Z"></a>仙人答言我无是事。<a id="a-9a"></a>诸臣答言实不得止。<a id="a-9b"></a>仙人答言我宁此死。<a id="a-9c"></a>终不恋国还为人王。<a id="a-9d"></a>一万大臣咸相谓言。<a id="a-9e"></a>我若返国亦皆当死。<a id="a-9f"></a>贪王所杀不如住此求神仙道。<a id="a-9g"></a>饮水食果清闲寂寞精诚不久皆获五通。<a id="a-9h"></a>飞腾清虚靡不周遍。<a id="a-9i"></a>尔时贪王心生惭愧。<a id="a-9j"></a>即舍王位出家学道。<a id="a-9k"></a>开父王库藏欲大布施。<a id="a-9l"></a>见一金柜七处印之。<a id="a-9m"></a>以手开柜得陀罗尼。<a id="a-9n"></a>乃是过去诸佛所说如前无异。<a id="a-9o"></a>得陀罗尼已。<a id="a-9p"></a>开父王库藏着四衢道头。<a id="a-9q"></a>恣其人民担负而去。<a id="a-9r"></a>我于尔时得此陀罗尼已。<a id="a-9s"></a>即入净室七日七夜。<a id="a-9t"></a>精勤修习漏尽意解即获五通。<a id="a-9u"></a>尔时国王福德少故。<a id="a-9v"></a>邻国侵境风雨不时人民饥饿。<a id="a-9w"></a>是时国王即请比丘。<a id="a-9x"></a>以为国师共我治化。<a id="a-9y"></a>比丘是时即受其请。<a id="a-9z"></a>愍众生故为作国师。<a id="a-A0"></a>教其国王治化正法。<a id="a-A1"></a>不贪为本慈悲为性。<a id="a-A2"></a>赏善罚恶尊敬道德。<a id="a-A3"></a>慈愍人民如视赤子。<a id="a-A4"></a>尔时教王此陀罗尼句。<a id="a-A5"></a>王于尔时精诚至故。<a id="a-A6"></a>七日七夜精进不懈。<a id="a-A7"></a>已精进故十方诸佛诸大菩萨。<a id="a-A8"></a>释梵四天王二十八部。<a id="a-A9"></a>诸大鬼神诸大龙王。<a id="a-AA"></a>拥护国土集其国界。<a id="a-AB"></a>雨泽时节谷米丰熟人民安乐。<a id="a-AC"></a>已安乐故诸小国土皆悉归属。<a id="a-AD"></a>当知皆是大神咒力威神乃尔。<a id="a-AE"></a>若诸国王于释迦牟尼佛千载末头。<a id="a-AF"></a>欲求所愿亦应如是。<a id="a-AG"></a>古昔国王等无有异。</p>
  <p id="aAH">我沤波罗龙王今欲说神咒。<a id="a-AI"></a>名伊提姤摩(晋言)称众生心不违其意譬如大海七珍具足取者皆得。<a id="a-AJ"></a>其不取者非龙王咎。</p>
  <p id="aAK">乌都胡卢都(一)支波都(二)宿佉都(三)耆摩都(四)乌吒都(五)若蜜耆都(六)毕梨帝那都(七)乌稣都(八)莎呵(九)</p>
  <p id="aAL">诵咒三遍缕红白二色结作八结系项。</p>
  <p id="aAM">此大神咒乃是过去二十恒河沙诸佛所说。<a id="a-AN"></a>我从诸佛得此陀罗尼。<a id="a-AO"></a>从是已来百阿僧祇劫。<a id="a-AP"></a>有大神力神通自在。<a id="a-AQ"></a>游腾十方历事诸佛。<a id="a-AR"></a>常以爱语软语利益同事调伏众生。<a id="a-AS"></a>于诸众生犹如慈父。<a id="a-AT"></a>心意宽弘犹如大海。<a id="a-AU"></a>含受众生无所不包。<a id="a-AV"></a>堪任荷负无量重担。<a id="a-AW"></a>愍苦众生施其安隐。<a id="a-AX"></a>若诸众生来求索者。<a id="a-AY"></a>随其所愿不逆其意。<a id="a-AZ"></a>求官职者令得职爵。<a id="a-Aa"></a>求大富者施其宝藏。<a id="a-Ab"></a>疾病者施其安隐。<a id="a-Ac"></a>若诸国王欲求所愿。<a id="a-Ad"></a>我悉与之不违其意。<a id="a-Ae"></a>求长寿与长寿。<a id="a-Af"></a>欲令国土无诸灾害。<a id="a-Ag"></a>雨泽时节不旱不涝正得其中。<a id="a-Ah"></a>无诸灾霜谷米丰熟。<a id="a-Ai"></a>人民安乐疫毒不行。<a id="a-Aj"></a>满其所愿终不违意。<a id="a-Ak"></a>是王尔时复能读诵上来所说陀罗尼句。<a id="a-Al"></a>兼以十善化诸人民。<a id="a-Am"></a>如我上说所修功德。<a id="a-An"></a>其王亦应如是修行。<a id="a-Ao"></a>修行得已兼复读诵此陀罗尼。<a id="a-Ap"></a>曩劫所作极重恶业。<a id="a-Aq"></a>皆悉消灭无有遗余。<a id="a-Ar"></a>是王尔时罪垢灭已。<a id="a-As"></a>其心泰然无众恼患。<a id="a-At"></a>怨憎平等无有亲爱。<a id="a-Au"></a>常以月八日十四日十五日沐浴受斋。<a id="a-Av"></a>于清旦日未出时。<a id="a-Aw"></a>若正殿上若高楼上正东而坐。<a id="a-Ax"></a>七遍诵此陀罗尼咒。<a id="a-Ay"></a>烧白栴檀及沉水香。<a id="a-Az"></a>散七色华供养十方佛已。<a id="a-B0"></a>尔时应当三称我名沤波罗龙王。<a id="a-B1"></a>满我所愿如是三说。<a id="a-B2"></a>即寻诵此陀罗尼句七遍乃止。<a id="a-B3"></a>是王尔时以精诚故。<a id="a-B4"></a>十方诸佛诸大菩萨。<a id="a-B5"></a>释梵四天王八大龙王我沤波罗龙王。<a id="a-B6"></a>以慈悲盖覆其国土。<a id="a-B7"></a>以甘露水洒其国界令其疾病疫毒恶气悉得消灭。<a id="a-B8"></a>是名大神咒力满愿不虚。</p>
 </body>
</html>