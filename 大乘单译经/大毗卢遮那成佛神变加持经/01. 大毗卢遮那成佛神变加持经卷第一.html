<!DOCTYPE html>
<html>
<head>
  <meta charset="utf-8"/>
  <meta name="author" content="输婆迦罗"/>
  <meta name="author" content="一行/唐"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>大毗卢遮那成佛神变加持经卷第一</title>
</head>
<body>
  <h1 class="head">大毗卢遮那成佛神变加持经卷第一</h1>
  <h2>入真言门住心品第一</h2>
  <p>如是我闻。一时薄伽梵。住如来加持广大金刚法界宫。一切持金刚者皆悉集会。如来信解游戏神变生大楼阁宝王。高无中边。诸大妙宝王。种种间饰。菩萨之身为师子座。其金刚名曰虚空无垢执金刚。虚空游步执金刚。虚空生执金刚。被杂色衣执金刚。善行步执金刚。住一切法平等执金刚。哀愍无量众生界执金刚。那罗延力执金刚。大那罗延力执金刚。妙执金刚。胜迅执金刚。无垢执金刚。刃迅执金刚。如来甲执金刚。如来句生执金刚。住无戏论执金刚。如来十力生执金刚。无垢眼执金刚。金刚手秘密主。如是上首。十佛刹微尘数等持金刚众俱。及普贤菩萨。慈氏菩萨。妙吉祥菩萨。除一切盖障菩萨等诸大菩萨。前后围绕而演说法。所谓越三时如来之日加持故。身语意平等句法门。时彼菩萨普贤为上首。诸执金刚秘密主为上首。毗卢遮那如来加持故。奋迅示现身无尽庄严藏。如是奋迅示现语意平等无尽庄严藏。非从毗卢遮那佛身或语或意生。一切处起灭边际不可得。而毗卢遮那。一切身业一切语业一切意业。一切处一切时于有情界宣说真言道句法。又现执金刚普贤莲华手菩萨等像貌。普于十方。宣说真言道清净句法。所谓初发心。乃至十地次第此生满足。缘业生增长有情类业寿种除。复有牙种生起。</p>
  <p>尔时执金刚秘密主。于彼众会中坐白佛言。世尊云何如来应供正遍知。得一切智智。彼得一切智智。为无量众生。广演分布。随种种趣种种性欲。种种方便道。宣说一切智智。或声闻乘道。或缘觉乘道。或大乘道。或五通智道。或愿生天。或生人中及龙夜叉乾闼婆。乃至说生摩睺罗伽法。若有众生应佛度者。即现佛身。或现声闻身。或现缘觉身。或菩萨身或梵天身。或那罗延毗沙门身。乃至摩睺罗伽人非人等身。各各同彼言音。住种种威仪。而此一切智智道一味。所谓如来解脱味世尊譬如虚空界离一切分别。无分别无无分别。如是一切智智离一切分别。无分别无无分别。世尊譬如大地一切众生依。如是一切智智。天人阿修罗依。世尊譬如火界烧一切薪无厌足。如是一切智智。烧一切无智薪。无厌足。世尊譬如风界除一切尘。如是一切智智。除去一切诸烦恼尘。世尊喻如水界一切众生依之欢乐。如是一切智智。为诸天世人利乐。世尊如是智慧。以何为因。云何为根。云何究竟。如是说已。毗卢遮那佛。告持金刚秘密主言。善哉善哉执金刚。善哉金刚手。汝问吾如是义。汝当谛听。极善作意。吾今说之。金刚手言。如是世尊愿乐欲闻。佛言菩提心为因。悲为根本。方便为究竟。秘密主云何菩提。谓如实知自心。秘密主是阿耨多罗三藐三菩提。乃至彼法。少分无有可得。何以故。虚空相是菩提无知解者。亦无开晓。何以故。菩提无相故。秘密主诸法无相。谓虚空相。尔时金刚手复白佛言。世尊谁寻求一切智。谁为菩提。成正觉者。谁发起彼一切智智。佛言秘密主。自心寻求菩提及一切智。何以故本性清净故。心不在内不在外。及两中间心不可得。秘密主如来应正等觉。非青非黄。非赤非白。非红紫非水精色。非长非短。非圆非方。非明非暗。非男非女非不男女。秘密主心非欲界同性。非色界同性。非无色界同性。非天龙夜叉乾闼婆阿修罗迦楼罗紧那罗摩睺罗伽人非人趣同性。秘密主心不住眼界。不住耳鼻舌身意界。非见非显现。何以故。虚空相心。离诸分别无分别。所以者何。性同虚空即同于心。性同于心即同菩提。如是秘密主。心虚空界菩提三种无二。此等悲为根本。方便波罗蜜满足。是故秘密主。我说诸法如是。令彼诸菩萨众。菩提心清净知识其心。秘密主若族姓男族姓女。欲识知菩提。当如是识知自心。秘密主云何自知心。谓若分段或显色或形色。或境界。若色若受想行识若我若我所。若能执若所执。若清净若界若处。乃至一切分段中求不可得。秘密主此菩萨净菩提心门。名初法明道。菩萨住此修学。不久勤苦。便得除一切盖障三昧。若得此者则与诸佛菩萨同等住。当发五神通。获无量语言音陀罗尼。知众生心行。诸佛护持。虽处生死而无染著。为法界众生不辞劳。倦成就住无为戒。离于邪见通达正见。复次秘密主。住此除一切盖障菩萨。信解力故。不久勤修。满足一切佛法。秘密主以要言之。是善男子善女人。无量功德皆得成就。尔时执金刚秘密主。复以偈问佛。</p>
  <p class="l-js-5c">云何世尊说　　此心菩提生</p>
  <p class="l-js-5c">复以云何相　　知发菩提心</p>
  <p class="l-js-5c">愿识心心胜　　自然智生说</p>
  <p class="l-js-5c">大勤勇几何　　次第心续生</p>
  <p class="l-js-5c">心诸相与时　　愿佛广开演</p>
  <p class="l-js-5c">功德聚亦然　　及彼行修行</p>
  <p class="l-js-5c">心心有殊异　　惟大牟尼说</p>
  <p>如是说已。摩诃毗卢遮那世尊。告金刚手言。</p>
  <p class="l-js-5c">善哉佛真子　　广大心利益</p>
  <p class="l-js-5c">胜上大乘句　　心续生之相</p>
  <p class="l-js-5c">诸佛大秘密　　外道不能识</p>
  <p class="l-js-5c">我今悉开示　　一心应谛听</p>
  <p class="l-js-5c">越百六十心　　生广大功德</p>
  <p class="l-js-5c">其性常坚固　　知彼菩提生</p>
  <p class="l-js-5c">无量如虚空　　不染污常住</p>
  <p class="l-js-5c">诸法不能动　　本来寂无相</p>
  <p class="l-js-5c">无量智成就　　正等觉显现</p>
  <p class="l-js-5c">供养行修行　　从是初发心</p>
  <p>秘密主。无始生死愚童凡夫。执著我名我有。分别无量我分。秘密主若彼不观我之自性。则我我所生。余复计有时。地等变化。瑜伽我。建立净。不建立无净。若自在天。若流出及时。若尊贵若自然。若内我若人量。若遍严若寿者。若补特伽罗。若识。若阿赖耶。知者。见者。能执所执。内知。外知。社怛梵。意生。儒童。常定生。声非声。秘密主如是等我分。自昔以来分别相应。希求顺理解脱。秘密主。愚童凡夫类犹如羝羊。或时有一法想生。所谓持斋。彼思惟此少分。发起欢喜。数数修习。秘密主。是初种子善业发生。复以此为因。于六斋日。施与父母男女亲戚。是第二牙种。复以此施。授与非亲识者。是第三疱种。复以此施。与器量高德者。是第四叶种。复以此施。欢喜授与伎乐人等及献尊宿。是第五敷华。复以此施。发亲爱心而供养之。是第六成果。复次秘密主。彼护戒生天。是第七受用种子。复次秘密主。以此心生死流转。于善友所。闻如是言。此是天大天。与一切乐者。若虔诚供养。一切所愿皆满。所谓自在天。梵天那罗延天。商羯罗天。黑天自在子天日天月天龙尊等。及俱吠滥。毗沙门。释迦。毗楼博叉。毗首羯磨天。阎魔阎魔后。梵天后。世所宗奉。火天。迦楼罗子天。自在天后。波头摩。德叉迦龙。和修吉。商佉。羯句啅剑。大莲。俱里剑。摩诃泮尼。阿地提婆。萨陀。难陀等龙。或天仙。大围陀论师。各各应善供养。彼闻如是。心怀庆悦。殷重恭敬。随顺修行。秘密主。是名愚童异生。生死流转无畏依。第八婴童心。秘密主。复次殊胜行。随彼所说中。殊胜住求解脱慧生。所谓常无常空。随顺如是说。秘密主。非彼知解空非空常断。非有非无俱彼分别无分别。云何分别空。不知诸空。非彼能知涅槃。是故应了知空离于断常。</p>
  <p>尔时金刚手复请佛言。惟愿世尊说彼心。如是说已。佛告金刚手秘密主言。秘密主谛听心相。谓贪心。无贪心。嗔心。慈心。痴心。智心。决定心。疑心。暗心。明心。积聚心。斗心。诤心。无诤心。天心。阿修罗心。龙心。人心。女心。自在心。商人心。农夫心。河心。陂池心。井心。守护心。悭心。狗心。狸心。迦楼罗心。鼠心。歌咏心。舞心。击鼓心。室宅心。师子心。鸺鹠心。乌心。罗刹心。刺心。窟心。风心。水心。火心。泥心。显色心。板心。迷心。毒药心。罥索心。械心。云心。田心。盐心。剃刀心。须弥等心。海等心。穴等心。受生心。秘密主。彼云何贪心。谓随顺染法。云何无贪心。谓随顺无染法。云何嗔心。谓随顺怒法。云何慈心。谓随顺修行慈法。云何痴心。谓随顺修不观法。云何智心。谓顺修殊胜增上法。云何决定心。谓尊教命如说奉行。云何疑心。谓常收持不定等事。云何闇心。谓于无疑虑法生疑虑解。云何明心。谓于不疑虑法无疑虑修行。云何积聚心。谓无量为一为性。云何斗心。谓互相是非为性。云何诤心。谓于自己而生是非。云何无诤心。谓是非俱舍。云何天心。谓心思随念成就。云何阿修罗心。谓乐处生死。云何龙心。谓思念广大资财。云何人心。谓思念利他。云何女心。谓随顺欲法。云何自在心。谓思惟欲我一切如意。云何商人心。谓顺修初收聚后分析法。云何农夫心。谓随顺初广闻而后求法。云何河心。谓顺修依因二边法。云何陂池心。谓随顺渴无厌足法。云何井心。谓如是思惟深复甚深。云何守护心。谓唯此心实余心不实。云何悭心。谓随顺为己不与他法。云何狸心。谓顺修徐进法。云何狗心。谓得少分以为喜足。云何迦楼罗心。谓随顺朋党羽翼法。云何鼠心。谓思惟断诸系缚。云何舞心。谓修行如是法。我当上升种种神变。云何击鼓心。谓修顺是法。我当击法鼓。云何室宅心。谓顺修自护身法。云何师子心。谓修行一切无怯弱法。云何鸺鹠心。谓常暗夜思念。云何乌心。谓一切处惊怖思念。云何罗刹心。谓于善中发起不善。云何刺心。谓一切处发起恶作为性。云何窟心。谓顺修为入窟法。云何风心。谓遍一切处发起为性。云何水心。谓顺修洗濯一切不善法。云何火心。谓炽盛炎热性云何显色心。谓类彼为性。云何板心。谓顺修随量法。舍弃余善故。云何迷心。谓所执异所思异。云何毒药心。谓顺修无生分法云何罥索心。谓一切处住于我缚为性。云何械心。谓二足止住为性。云何云心。谓常作降雨思念。云何田心。谓常如是修事自身。云何盐心。谓所思念彼复增加思念。云何剃刀心。谓唯如是依止剃除法。云何弥卢等心。谓常思惟心高举为性。云何海等心。谓常如是受用自身而住。云何穴等心。谓先决定彼后复变改为性。云何受生心。谓诸有修习行业彼生。心如是同性。秘密主一二三四五再数。凡百六十心。越世间三妄执。出世间心生。谓如是解唯蕴无我。根境界淹留修行。拔业烦恼株杌。无明种子生十二因缘。离建立宗等。如是湛寂。一切外道所不能知。先佛宣说。离一切过。秘密主彼出世间心住蕴中。有如是慧随生。若于蕴等发起离著。当观察聚沫浮泡芭蕉阳焰幻等。而得解脱。谓蕴处界。能执所执。皆离法性。如是证寂然界。是名出世间心。秘密主。彼离违顺八心相续。业烦恼网。是超越一劫瑜只行。复次秘密主。大乘行。发无缘乘心。法无我性。何以故。如彼往昔如是修行者。观察蕴阿赖耶。知自性如幻阳焰影响旋火轮乾闼婆城秘密主。彼如是舍无我。心主自在觉自心本不生。何以故。秘密主。心前后际不可得故。如是知自心性。是超越二劫瑜只行。复次秘密主。真言门修行菩萨行诸菩萨。无量无数百千俱胝那庾多劫。积集无量功德智慧。具修诸行无量智慧方便。皆悉成就。天人世间之所归依。出过一切声闻辟支佛地。释提桓因等。亲近敬礼。所谓空性。离于根境。无相无境界。越诸戏论。等虚空无边一切佛法。依此相续生。离有为无为界。离诸造作。离眼耳鼻舌身意。极无自性心生。秘密主如是初心。佛说成佛因故。于业烦恼解脱。而业烦恼具依。世间宗奉常应供养。复次秘密主。信解行地。观察三心无量波罗蜜多慧观四摄法。信解地。无对。无量。不思议。逮十心无边智生。我一切诸有所说。皆依此而得。是故智者。当思惟此一切智信解地。复越一劫升住此地。此四分之一度于信解。</p>
  <p>尔时执金刚秘密主。白佛言世尊。愿救世者演说心相。菩萨有几种得无畏处。如是说已。摩诃毗卢遮那世尊。告金刚手言。谛听极善思念。秘密主彼愚童凡夫。修诸善业害不善业。当得善无畏。若如实知我。当得身无畏。若于取蕴所集我身。舍自色像观。当得无我无畏。若害蕴住法攀缘。当得法无畏。若害法住无缘。当得法无我无畏。若复一切蕴界处。能执所执。我寿命等。及法无缘空。自性无性。此空智生。当得一切法自性平等无畏。秘密主若真言门修菩萨行诸菩萨。深修观察十缘生句。当于真言行通达作证。云何为十。谓如幻。阳焰。梦。影。乾闼婆城。响。水月。浮泡。虚空华。旋火轮。秘密主彼真言门修菩萨行诸菩萨。当如是观察。云何为幻。谓如咒术药力能造所造种种色像。惑自眼故。见希有事。展转相生往来十方。然彼非去非不去。何以故。本性净故。如是真言幻。持诵成就能生一切。复次秘密主。阳焰性空。彼依世人妄想。成立有所谈议。如是真言想唯是假名。复次秘密主。如梦中所见。昼日牟呼栗多。刹那岁时等住。种种异类受诸苦乐。觉已都无所见。如是梦真言行应知亦尔。复次秘密主。以影喻解了真言能发悉地。如面缘于镜而现面像。彼真言悉地。当如是知。复次秘密主。以乾闼婆城譬。解了成就悉地宫。复次秘密主。以响喻解了真言声。如缘声有响。彼真言者当如是解。复次秘密主。如因月出故。照于净水而现月影像。如是真言水月喻。彼持明者当如是说。复次秘密主。如天降雨生泡。彼真言悉地种种变化。当知亦尔。复次秘密主。如空中。无众生无寿命。彼作者不可得。以心迷乱故。而生如是种种妄见。复次秘密主。譬如火烬。若人执持在手。而以旋转空中。有轮像生。秘密主。应如是了知大乘句心句。无等等句必定句。正等觉句渐次大乘生句。当得具足法财。出生种种工巧大智。如实遍知一切心想。</p>
  <h2>入漫茶罗具缘真言品第二之一</h2>
  <p>尔时执金刚秘密主白佛言。希有世尊。说此诸佛自证三菩提。不思议法界超越心地。以种种方便道。为众生类。如本性信解而演说法。惟愿世尊次说修真言行。大悲胎藏生大漫茶罗王。为满足彼诸未来世。无量众生。为救护安乐故。尔时薄伽梵毗卢遮那。于大众会中遍观察已。告执金刚秘密主言。谛听金刚手。今说修行漫茶罗行。满足一切智智法门。尔时毗卢遮那世尊。本昔誓愿成就无尽法界。度脱无余众生界故。一切如来。同共集会。渐次证入大悲藏发生三摩地。世尊一切支分皆悉出现如来之身。为彼从初发心。乃至十地诸众生故。遍至十方还来佛身本位。本位中住而复还入。时薄伽梵复告执金刚秘密主言。谛听金刚手。漫茶罗位初阿阇梨。应发菩提心。妙慧慈悲兼综众艺。善巧修行般若波罗蜜。通达三乘。善解真言实义。知众生心。信诸佛菩萨得传教灌顶等。妙解漫茶罗画。其性调柔离于我执。于真言行善得决定。究习瑜伽。住勇健菩提心。秘密主如是法则阿阇梨。诸佛菩萨之所称赞。复次秘密主彼阿阇梨。若见众生堪为法器远离诸垢。有大信解勤勇深信。常念利他若弟子具如是相貌者。阿阇梨应自往劝发如是告言。</p>
  <p class="l-js-5c">佛子此大乘　　真言行道法</p>
  <p class="l-js-5c">我今正开演　　为彼大乘器</p>
  <p class="l-js-5c">过去等正觉　　及与未来世</p>
  <p class="l-js-5c">现在诸世尊　　住饶益众生</p>
  <p class="l-js-5c">如是诸贤者　　解真言妙法</p>
  <p class="l-js-5c">勤勇获种智　　坐无相菩提</p>
  <p class="l-js-5c">真言势无比　　能摧彼大力</p>
  <p class="l-js-5c">极忿怒魔军　　释师子救世</p>
  <p class="l-js-5c">是故汝佛子　　应以如是慧</p>
  <p class="l-js-5c">方便作成就　　当获萨婆若</p>
  <p class="l-js-5c">行者悲念心　　发起令增广</p>
  <p class="l-js-5c">彼坚住受教　　当为择平地</p>
  <p class="l-js-5c">山林多华果　　悦意诸清泉</p>
  <p class="l-js-5c">诸佛所称叹　　应作圆坛事</p>
  <p class="l-js-5c">或在河流处　　鹅雁等庄严</p>
  <p class="l-js-5c">彼应作慧解　　悲生漫茶罗</p>
  <p class="l-js-5c">正觉缘导师　　圣者声闻众</p>
  <p class="l-js-5c">曾游此地分　　佛常所称誉</p>
  <p class="l-js-5c">及余诸方所　　僧坊阿练若</p>
  <p class="l-js-5c">华房高楼阁　　胜妙诸池苑</p>
  <p class="l-js-5c">制底火神祠　　牛栏河潬中</p>
  <p class="l-js-5c">诸天庙空室　　仙人得道处</p>
  <p class="l-js-5c">如上之所说　　或所意乐处</p>
  <p class="l-js-5c">利益弟子故　　当画漫茶罗</p>
  <p>秘密主彼拣择地。除去砾石碎瓦破器。髑髅毛发糠糟灰炭。刺骨朽木等。及虫蚁蜣螂毒螫之类。离如是诸过。遇良日晨定日。时分宿直诸执。皆悉相应。于食前时值吉祥相。先当为一切如来作礼。以如是偈警发地神。</p>
  <p class="l-js-5c">汝天亲护者　　于诸佛导师</p>
  <p class="l-js-5c">修行殊胜行　　净地波罗蜜</p>
  <p class="l-js-5c">如破魔军众　　释师子救世</p>
  <p class="l-js-5c">我亦降伏魔　　我画漫茶罗</p>
  <p>彼应长跪舒手按地频诵此偈。以涂香华等供养。供养已。真言者复应归命一切如来。然后治地如其次第当具众德。尔时执金刚秘密主。头面礼世尊足。而说偈言。</p>
  <p class="l-js-5c">佛法离诸相　　法住于法位</p>
  <p class="l-js-5c">所说无譬类　　无相无为作</p>
  <p class="l-js-5c">何故大精进　　而说此有相</p>
  <p class="l-js-5c">及与真言行　　不顺法然道</p>
  <p class="l-js-5c">尔时薄伽梵　　毗卢遮那佛</p>
  <p class="l-js-5c">告执金刚手　　善听法之相</p>
  <p class="l-js-5c">法离于分别　　及一切妄想</p>
  <p class="l-js-5c">若净除妄想　　心思诸起作</p>
  <p class="l-js-5c">我成最正觉　　究竟如虚空</p>
  <p class="l-js-5c">凡愚所不知　　邪妄执境界</p>
  <p class="l-js-5c">时方相貌等　　乐欲无明覆</p>
  <p class="l-js-5c">度脱彼等故　　随顺方便说</p>
  <p class="l-js-5c">而实无时方　　无作无造者</p>
  <p class="l-js-5c">彼一切诸法　　唯住于实相</p>
  <p class="l-js-5c">复次秘密主　　于当来世时</p>
  <p class="l-js-5c">劣慧诸众生　　以痴爱自蔽</p>
  <p class="l-js-5c">唯依于有著　　恒乐诸断常</p>
  <p class="l-js-5c">时方所造业　　善不善诸相</p>
  <p class="l-js-5c">盲冥乐求果　　不知解此道</p>
  <p class="l-js-5c">为度彼等故　　随顺说是法</p>
  <p>秘密主如是所说处所。随在一地治令坚固。取未至地瞿摩夷及瞿摸怛罗。和合涂之。次以香水真言洒净。即说真言曰。</p>
  <p>南么三曼多勃驮喃(一凡真言中有平声字皆稍上声呼之以下准此)阿钵啰(二合)底(丁以反下同)三迷(二)伽伽那三迷(三)三么多奴揭帝(四)钵啰(二合)吃[口*栗](二合)底微输(上)睇(五)达摩驮睹微戌达儞(六)莎诃。</p>
  <p class="l-js-5c">行者次于中　　定意观大日</p>
  <p class="l-js-5c">处白莲华座　　发髻以为冠</p>
  <p class="l-js-5c">放种种色光　　通身悉周遍</p>
  <p class="l-js-5c">复当于正受　　次想四方佛</p>
  <p class="l-js-5c">东方号宝幢　　身色如日晖</p>
  <p class="l-js-5c">南方大勤勇　　遍觉华开敷</p>
  <p class="l-js-5c">金色放光明　　三昧离诸垢</p>
  <p class="l-js-5c">北方不动佛　　离恼清凉定</p>
  <p class="l-js-5c">西方仁胜者　　是名无量寿</p>
  <p class="l-js-5c">持诵者思惟　　而住于佛室</p>
  <p class="l-js-5c">当受持是地　　以不动大名</p>
  <p class="l-js-5c">或用降三世　　一切利成就</p>
  <p class="l-js-5c">白檀以涂画　　圆妙漫茶罗</p>
  <p class="l-js-5c">中第一我身　　第二诸救世</p>
  <p class="l-js-5c">第三同彼等　　佛母虚空眼</p>
  <p class="l-js-5c">第四莲华手　　第五执金刚</p>
  <p class="l-js-5c">第六不动尊　　想念置其下</p>
  <p class="l-js-5c">奉涂香华等　　思念诸如来</p>
  <p class="l-js-5c">至诚发殷重　　演说如是偈</p>
  <p class="l-js-5c">诸佛慈悲者　　存念我等故</p>
  <p class="l-js-5c">明日受持地　　并佛子当降</p>
  <p>如是说已。复当诵此真言曰。</p>
  <p>南么三曼多勃驮喃(一)萨婆怛他檗多(引)(二)地瑟姹(二合)那(引)地瑟祉(二合)帝(三)阿者丽(四)微么丽(五)娑么(二合)啰奶(平)(六)钵啰(二合)吃[口*栗](二合)底(丁以反)钵[口*履]输(上)睇(七)莎诃(八)</p>
  <p class="l-js-5c">持真言行者　　次发悲念心</p>
  <p class="l-js-5c">依于彼西方　　系念以安寝</p>
  <p class="l-js-5c">思惟菩提心　　清净中无我</p>
  <p class="l-js-5c">或于梦中见　　菩萨大名称</p>
  <p class="l-js-5c">诸佛无有量　　现作众事业</p>
  <p class="l-js-5c">或以安慰心　　劝嘱于行者</p>
  <p class="l-js-5c">汝念众生故　　造作漫茶罗</p>
  <p class="l-js-5c">善哉摩诃萨　　所画甚微妙</p>
  <p class="l-js-5c">复次于余日　　摄受应度人</p>
  <p class="l-js-5c">若弟子信心　　生种姓清净</p>
  <p class="l-js-5c">恭敬于三宝　　深慧以严身</p>
  <p class="l-js-5c">堪忍无懈倦　　尸罗净无缺</p>
  <p class="l-js-5c">忍辱不悭吝　　勇健坚行愿</p>
  <p class="l-js-5c">如是应摄取　　余则无所观</p>
  <p class="l-js-5c">或十或八七　　或五二一四</p>
  <p class="l-js-5c">当作于灌顶　　若复数过此</p>
  <p>尔时金刚手秘密主复白佛言。世尊当云何名此漫茶罗。漫茶罗者其义云何。佛言此名发生诸佛漫茶罗。极无比味无过上味。是故说为漫茶罗。又秘密主哀愍无边众生界故。是大悲胎藏生漫茶罗广义。秘密主如来于无量劫。积集阿耨多罗三藐三菩提之所加持。是故具无量德。当如是知。秘密主非为一众生故如来成正等觉亦非二非多。为怜愍无余记及有余记诸众生界故。如来成正等觉。以大悲愿力。于无量众生界。如其本性而演说法。秘密主无大乘宿习。未曾思惟真言乘行。彼不能少分。见闻欢喜信受。又金刚萨埵。若彼有情。昔于大乘真言乘道无量门进趣。已曾修行。为彼等故。限此造立名数。彼阿阇梨亦当以大悲心立如是誓愿。为度无余众生界故。应当取彼无量众生。作菩提种子因缘。</p>
  <p class="l-js-5c">持真言行者　　如是摄受已</p>
  <p class="l-js-5c">命彼三自归　　令说悔先罪</p>
  <p class="l-js-5c">奉涂香华等　　供养诸圣尊</p>
  <p class="l-js-5c">应授彼三世　　无障碍智戒</p>
  <p class="l-js-5c">次当授齿木　　若优昙钵罗</p>
  <p class="l-js-5c">或阿说他等　　结护而作净</p>
  <p class="l-js-5c">香华以庄严　　端直顺本末</p>
  <p class="l-js-5c">东面或北面　　嚼已而掷之</p>
  <p class="l-js-5c">当知彼众生　　成器非器相</p>
  <p class="l-js-5c">三结修多罗　　次系等持臂</p>
  <p class="l-js-5c">如是受弟子　　远离诸尘垢</p>
  <p class="l-js-5c">增发信心故　　当随顺说法</p>
  <p class="l-js-5c">慰喻坚其意　　告如是偈言</p>
  <p class="l-js-5c">汝获无等利　　位同于大我</p>
  <p class="l-js-5c">一切诸如来　　此教菩萨众</p>
  <p class="l-js-5c">皆已摄受汝　　成办于大事</p>
  <p class="l-js-5c">汝等于明日　　当得大乘生</p>
  <p class="l-js-5c">如是教授已　　或于梦寐中</p>
  <p class="l-js-5c">睹见僧住处　　园林悉严好</p>
  <p class="l-js-5c">堂宇相殊特　　显敞诸楼观</p>
  <p class="l-js-5c">幢盖摩尼珠　　宝刀悦意华</p>
  <p class="l-js-5c">女人鲜白衣　　端正色姝丽</p>
  <p class="l-js-5c">密亲或善友　　男子如天身</p>
  <p class="l-js-5c">群牛丰牸乳　　经卷净无垢</p>
  <p class="l-js-5c">遍知因缘觉　　并佛声闻众</p>
  <p class="l-js-5c">大我诸菩萨　　现前授诸果</p>
  <p class="l-js-5c">度大海河池　　及闻所乐声</p>
  <p class="l-js-5c">空中言吉祥　　当与意乐果</p>
  <p class="l-js-5c">如是等好相　　宜应谛分别</p>
  <p class="l-js-5c">与此相违者　　当知非善梦</p>
  <p class="l-js-5c">善住于戒者　　晨起白师已</p>
  <p class="l-js-5c">师说此句法　　劝发诸行人</p>
  <p class="l-js-5c">此殊胜愿道　　大心摩诃衍</p>
  <p class="l-js-5c">汝今能志求　　当成就如来</p>
  <p class="l-js-5c">自然智大龙　　世间敬如塔</p>
  <p class="l-js-5c">有无悉超越　　无垢同虚空</p>
  <p class="l-js-5c">诸法甚深奥　　难了无含藏</p>
  <p class="l-js-5c">离一切妄想　　戏论本无故</p>
  <p class="l-js-5c">作业妙无比　　常依于二谛</p>
  <p class="l-js-5c">是乘殊胜愿　　汝当住斯道</p>
  <p>尔时住无戏论执金刚。白佛言世尊。愿说三世无碍智戒。若菩萨住此者。令诸佛菩萨皆欢喜故。如是说已。佛告住无戏论执金刚等言。佛子谛听。若族姓子住是戒者。以身语意合为一。不作一切诸法。云何为戒。所谓观察舍于自身。奉献诸佛菩萨。何以故若舍自身则为舍彼三事。云何为三。谓身语意。是故族姓子。以受身语意戒得名菩萨。所以者何。离彼身语意故。菩萨摩诃萨应如是学。次于明日。以金刚萨埵加持自身。为世尊毗卢遮那作礼。应取净瓶盛满香水。持诵降三世真言而用加之。置初门外。用洒是诸人等。彼阿阇梨以净香水授与令饮。彼心清净故。</p>
  <p>尔时执金刚秘密主以偈问佛。</p>
  <p class="l-js-5c">种智说中尊　　愿说彼时分</p>
  <p class="l-js-5c">大众于何时　　普集现灵瑞</p>
  <p class="l-js-5c">漫茶罗阇梨　　殷勤持真言</p>
  <p class="l-js-5c">尔时薄伽梵　　告持金刚慧</p>
  <p class="l-js-5c">常当于此夜　　而作漫茶罗</p>
  <p class="l-js-5c">传法阿阇梨　　如是应次取</p>
  <p class="l-js-5c">五色修多罗　　稽首一切佛</p>
  <p class="l-js-5c">大毗卢遮那　　亲自作加持</p>
  <p class="l-js-5c">东方以为首　　对持修多罗</p>
  <p class="l-js-5c">至齐而在空　　渐次右旋转</p>
  <p class="l-js-5c">如是南及西　　终竟于北方</p>
  <p class="l-js-5c">第二安立界　　亦从初方起</p>
  <p class="l-js-5c">忆念诸如来　　所行如上说</p>
  <p class="l-js-5c">右方及后方　　复周于胜方</p>
  <p class="l-js-5c">阿阇梨次回　　依于涅哩底</p>
  <p class="l-js-5c">受学对持者　　渐次以南行</p>
  <p class="l-js-5c">从此右旋绕　　转依于风方</p>
  <p class="l-js-5c">师位移本处　　而居于火方</p>
  <p class="l-js-5c">持真言行者　　复修如是法</p>
  <p class="l-js-5c">弟子在西南　　师居伊舍尼</p>
  <p class="l-js-5c">学者复旋绕　　转依于火方</p>
  <p class="l-js-5c">师位移本处　　而住于风方</p>
  <p class="l-js-5c">如是真言者　　普作四方相</p>
  <p class="l-js-5c">渐次入其中　　三位以分之</p>
  <p class="l-js-5c">已表三分位　　地相普周遍</p>
  <p class="l-js-5c">复于一一分　　差别以为三</p>
  <p class="l-js-5c">是中最初分　　作业所行道</p>
  <p class="l-js-5c">其余中后分　　圣天之住处</p>
  <p class="l-js-5c">方等有四门　　应知其分剂</p>
  <p class="l-js-5c">诚心以殷重　　运布诸圣尊</p>
  <p class="l-js-5c">如是造众相　　均调善分别</p>
  <p class="l-js-5c">内心妙白莲　　胎藏正均等</p>
  <p class="l-js-5c">藏中造一切　　悲生漫茶罗</p>
  <p class="l-js-5c">十六央具梨　　过此是其量</p>
  <p class="l-js-5c">八叶正圆满　　须蕊皆严好</p>
  <p class="l-js-5c">金刚之智印　　遍出诸叶间</p>
  <p class="l-js-5c">从此华台中　　大日胜尊现</p>
  <p class="l-js-5c">金色具晖曜　　首持发髻冠</p>
  <p class="l-js-5c">救世圆满光　　离热住三昧</p>
  <p class="l-js-5c">彼东应画作　　一切遍知印</p>
  <p class="l-js-5c">三角莲华上　　其色皆鲜白</p>
  <p class="l-js-5c">光焰遍围绕　　皓洁普周遍</p>
  <p class="l-js-5c">次于其北维　　导师诸佛母</p>
  <p class="l-js-5c">晃曜真金色　　缟素以为衣</p>
  <p class="l-js-5c">遍照犹日光　　正受住三昧</p>
  <p class="l-js-5c">复于彼南方　　救世佛菩萨</p>
  <p class="l-js-5c">大德圣尊印　　号名满众愿</p>
  <p class="l-js-5c">真陀摩尼珠　　住于白莲华</p>
  <p class="l-js-5c">北方大精进　　观世自在者</p>
  <p class="l-js-5c">光色如皓月　　商佉军那华</p>
  <p class="l-js-5c">微笑坐白莲　　髻现无量寿</p>
  <p class="l-js-5c">彼右大名称　　圣者多罗尊</p>
  <p class="l-js-5c">青白色相杂　　中年女人状</p>
  <p class="l-js-5c">合掌持青莲　　圆光靡不遍</p>
  <p class="l-js-5c">晖发犹净金　　微笑鲜白衣</p>
  <p class="l-js-5c">右边毗俱胝　　手垂数珠鬘</p>
  <p class="l-js-5c">三目持发髻　　尊形犹皓素</p>
  <p class="l-js-5c">圆光色无主　　黄赤白相入</p>
  <p class="l-js-5c">次近毗俱胝　　画得大势尊</p>
  <p class="l-js-5c">彼服商佉色　　大悲莲华手</p>
  <p class="l-js-5c">滋荣而未敷　　围绕以圆光</p>
  <p class="l-js-5c">明妃住其侧　　号持名称者</p>
  <p class="l-js-5c">一切妙璎珞　　庄严金色身</p>
  <p class="l-js-5c">执鲜妙华枝　　左持钵胤遇</p>
  <p class="l-js-5c">近圣者多罗　　住于白处尊</p>
  <p class="l-js-5c">发冠袭纯帛　　钵昙摩华手</p>
  <p class="l-js-5c">于圣者前作　　大力持明王</p>
  <p class="l-js-5c">晨朝日晖色　　白莲以严身</p>
  <p class="l-js-5c">赫奕成焰鬘　　吼怒牙出现</p>
  <p class="l-js-5c">利爪兽王发　　何耶揭利婆</p>
  <p class="l-js-5c">如是三摩地　　观音诸眷属</p>
  <p class="l-js-5c">复次华台表　　大日之右方</p>
  <p class="l-js-5c">能满一切愿　　持金刚慧者</p>
  <p class="l-js-5c">钵孕遇华色　　或复如绿宝</p>
  <p class="l-js-5c">首戴众宝冠　　璎珞庄严身</p>
  <p class="l-js-5c">间错互严饰　　广多数无量</p>
  <p class="l-js-5c">左执跋折罗　　周环起光焰</p>
  <p class="l-js-5c">金刚藏之右　　所谓忙莽鸡</p>
  <p class="l-js-5c">亦持坚慧杵　　严身以璎珞</p>
  <p class="l-js-5c">彼右次应置　　大力金刚针</p>
  <p class="l-js-5c">使者众围绕　　微笑同瞻仰</p>
  <p class="l-js-5c">圣者之左方　　金刚商朅罗</p>
  <p class="l-js-5c">执持金刚锁　　自部诸使俱</p>
  <p class="l-js-5c">其身浅黄色　　智杵为幖帜</p>
  <p class="l-js-5c">于执金刚下　　忿怒降三世</p>
  <p class="l-js-5c">摧伏大障者　　号名月黡尊</p>
  <p class="l-js-5c">三目四牙现　　夏时雨云色</p>
  <p class="l-js-5c">阿吒吒笑声　　金刚宝璎珞</p>
  <p class="l-js-5c">摄护众生故　　无量众围绕</p>
  <p class="l-js-5c">乃至百千手　　操持众器械</p>
  <p class="l-js-5c">如是忿怒等　　皆住莲华中</p>
  <p class="l-js-5c">次往西方画　　无量持金刚</p>
  <p class="l-js-5c">种种金刚印　　形色各差别</p>
  <p class="l-js-5c">普放圆满光　　为诸众生故</p>
  <p class="l-js-5c">真言主之下　　依涅哩底方</p>
  <p class="l-js-5c">不动如来使　　持慧刀罥索</p>
  <p class="l-js-5c">顶发垂左肩　　一目而谛观</p>
  <p class="l-js-5c">威怒身猛焰　　安住在盘石</p>
  <p class="l-js-5c">面门水波相　　充满童子形</p>
  <p class="l-js-5c">如是具慧者　　次应往风方</p>
  <p class="l-js-5c">复画忿怒尊　　所谓胜三世</p>
  <p class="l-js-5c">威猛焰围绕　　宝冠持金刚</p>
  <p class="l-js-5c">不顾自身命　　专请而受教</p>
  <p class="l-js-5c">已说初界域　　诸尊方位等</p>
  <p class="l-js-5c">持真言行人　　次往第二院</p>
  <p class="l-js-5c">东方初门中　　画释迦牟尼</p>
  <p class="l-js-5c">围绕紫金色　　具三十二相</p>
  <p class="l-js-5c">被服袈裟衣　　坐白莲华台</p>
  <p class="l-js-5c">为令教流布　　住彼而说法</p>
  <p class="l-js-5c">次于世尊右　　显示遍知眼</p>
  <p class="l-js-5c">熙怡相微笑　　遍体圆净光</p>
  <p class="l-js-5c">喜见无比身　　是名能寂母</p>
  <p class="l-js-5c">复于彼尊右　　图写毫相明</p>
  <p class="l-js-5c">住钵头摩华　　圆照商佉色</p>
  <p class="l-js-5c">执持如意宝　　满足众希愿</p>
  <p class="l-js-5c">晖光大精进　　救世释师子</p>
  <p class="l-js-5c">圣尊之左方　　如来之五顶</p>
  <p class="l-js-5c">最初名白伞　　胜顶最胜顶</p>
  <p class="l-js-5c">众德火光聚　　及与舍除顶</p>
  <p class="l-js-5c">是名五大顶　　大我之释种</p>
  <p class="l-js-5c">应当依是处　　精心造众相</p>
  <p class="l-js-5c">次于其北方　　布列净居众</p>
  <p class="l-js-5c">自在与普华　　光鬘及意生</p>
  <p class="l-js-5c">名称远闻等　　各如其次弟</p>
  <p class="l-js-5c">于毫相之右　　复画三佛顶</p>
  <p class="l-js-5c">初名广大顶　　次名极广大</p>
  <p class="l-js-5c">及无边音声　　皆应善安立</p>
  <p class="l-js-5c">五种如来顶　　白黄真金色</p>
  <p class="l-js-5c">复次三佛顶　　白黄赤兼备</p>
  <p class="l-js-5c">其光普深广　　众璎珞庄严</p>
  <p class="l-js-5c">所发弘誓力　　一切愿皆满</p>
  <p class="l-js-5c">行者于东隅　　而作火仙像</p>
  <p class="l-js-5c">住于炽焰中　　三点灰为标</p>
  <p class="l-js-5c">身色皆深赤　　心置三角印</p>
  <p class="l-js-5c">而在圆焰中　　持珠及澡瓶</p>
  <p class="l-js-5c">右方阎摩王　　手秉坛拏印</p>
  <p class="l-js-5c">水牛以为座　　震电玄云色</p>
  <p class="l-js-5c">七母并黑夜　　妃后等围绕</p>
  <p class="l-js-5c">涅哩底鬼王　　执刀恐怖形</p>
  <p class="l-js-5c">缚噜拏龙王　　罥索以为印</p>
  <p class="l-js-5c">初方释天王　　安住妙高山</p>
  <p class="l-js-5c">宝冠被璎珞　　持跋折罗印</p>
  <p class="l-js-5c">及余诸眷属　　慧者善分布</p>
  <p class="l-js-5c">左置日天众　　在于舆辂中</p>
  <p class="l-js-5c">胜无胜妃等　　翼从而侍卫</p>
  <p class="l-js-5c">大梵在其右　　四面持发冠</p>
  <p class="l-js-5c">唵字相为印　　执莲在鹅上</p>
  <p class="l-js-5c">西方诸地神　　辩才及毗纽</p>
  <p class="l-js-5c">塞建那风神　　商羯罗月天</p>
  <p class="l-js-5c">是等依龙方　　画之勿遗谬</p>
  <p class="l-js-5c">持真言行者　　以不迷惑心</p>
  <p class="l-js-5c">佛子次应作　　持明大忿怒</p>
  <p class="l-js-5c">右号无能胜　　左无能胜妃</p>
  <p class="l-js-5c">持地神奉瓶　　虔敬而长跪</p>
  <p class="l-js-5c">及二大龙王　　难陀拔难陀</p>
  <p class="l-js-5c">对处厢曲中　　通门之大护</p>
  <p class="l-js-5c">所余释种尊　　真言与印坛</p>
  <p class="l-js-5c">所说一切法　　师应具开示</p>
  <p class="l-js-5c">持真言行者　　次至第三院</p>
  <p class="l-js-5c">先图妙吉祥　　其身郁金色</p>
  <p class="l-js-5c">五髻冠其顶　　犹如童子形</p>
  <p class="l-js-5c">左持青莲华　　上表金刚印</p>
  <p class="l-js-5c">慈颜遍微笑　　坐于白莲台</p>
  <p class="l-js-5c">妙相圆普光　　周匝互晖映</p>
  <p class="l-js-5c">右边应次画　　网光童子身</p>
  <p class="l-js-5c">执持众宝网　　种种妙璎珞</p>
  <p class="l-js-5c">住宝莲华座　　而观佛长子</p>
  <p class="l-js-5c">左边画五种　　与愿金刚使</p>
  <p class="l-js-5c">所谓髻设尼　　优婆髻设尼</p>
  <p class="l-js-5c">及与质多罗　　地慧并请召</p>
  <p class="l-js-5c">如是五使者　　五种奉教者</p>
  <p class="l-js-5c">二众共围绕　　侍卫无胜智</p>
  <p class="l-js-5c">行者于右方　　次作大名称</p>
  <p class="l-js-5c">除一切盖障　　执持如意宝</p>
  <p class="l-js-5c">舍于二分位　　当画八菩萨</p>
  <p class="l-js-5c">所谓除疑怪　　施一切无畏</p>
  <p class="l-js-5c">除一切恶趣　　救意慧菩萨</p>
  <p class="l-js-5c">悲念具慧者　　慈起大众生</p>
  <p class="l-js-5c">除一切热恼　　不可思议慧</p>
  <p class="l-js-5c">次复舍斯位　　至于北胜方</p>
  <p class="l-js-5c">行者以一心　　忆持布众彩</p>
  <p class="l-js-5c">而造具善忍　　地藏摩诃萨</p>
  <p class="l-js-5c">其座极巧严　　身处于焰胎</p>
  <p class="l-js-5c">杂宝庄严地　　绮错互相间</p>
  <p class="l-js-5c">四宝为莲华　　圣者所安住</p>
  <p class="l-js-5c">及与大名称　　无量诸菩萨</p>
  <p class="l-js-5c">谓宝掌宝手　　及与持地等</p>
  <p class="l-js-5c">宝印手坚意　　上首诸圣尊</p>
  <p class="l-js-5c">各与无数众　　前后共围绕</p>
  <p class="l-js-5c">次复于龙方　　当画虚空藏</p>
  <p class="l-js-5c">勤勇被白衣　　持刀生焰光</p>
  <p class="l-js-5c">及与诸眷属　　正觉所生子</p>
  <p class="l-js-5c">各随其次第　　列坐正莲上</p>
  <p class="l-js-5c">今说彼眷属　　大我菩萨众</p>
  <p class="l-js-5c">应善图藻缋　　谛诚勿迷忘</p>
  <p class="l-js-5c">谓虚空无垢　　次名虚空慧</p>
  <p class="l-js-5c">及清净慧等　　行慧安慧等</p>
  <p class="l-js-5c">如是诸菩萨　　常勤精进者</p>
  <p class="l-js-5c">各如其次第　　而画庄严身</p>
  <p class="l-js-5c">略说大悲藏　　漫茶罗位竟</p>
  <p>尔时执金刚秘密主。于一切众会中。谛观大日世尊。目不暂瞬而说偈言。</p>
  <p class="l-js-5c">一切智慧者　　出现于世间</p>
  <p class="l-js-5c">如彼优昙华　　时时乃一现</p>
  <p class="l-js-5c">真言所行道　　倍复甚难遇</p>
  <p class="l-js-5c">无量俱胝劫　　所作众罪业</p>
  <p class="l-js-5c">见此漫茶罗　　消灭尽无余</p>
  <p class="l-js-5c">何况无量称　　住真言行法</p>
  <p class="l-js-5c">行此无上句　　真言救世者</p>
  <p class="l-js-5c">止断诸恶趣　　一切苦不生</p>
  <p class="l-js-5c">若修如是行　　妙慧深不动</p>
  <p>时普集会一切大众。及诸持金刚者。以一音声赞叹金刚手言。</p>
  <p class="l-js-7c">善哉善哉大勤勇　　汝已修行真言行</p>
  <p class="l-js-7c">能问一切真言义　　我等咸有意思惟</p>
  <p class="l-js-7c">一切现为汝证验　　依住真言之行力</p>
  <p class="l-js-7c">及余菩提大心众　　当得通达真言法</p>
  <p>尔时执金刚秘密主。复白世尊而说偈言。</p>
  <p class="l-js-5c">云何彩色义　　复当以何色</p>
  <p class="l-js-5c">云何而运布　　是色谁为初</p>
  <p class="l-js-5c">门标旗量等　　厢卫亦如是</p>
  <p class="l-js-5c">云何建诸门　　愿尊说其量</p>
  <p class="l-js-5c">奉食华香等　　及与众宝瓶</p>
  <p class="l-js-5c">云何引弟子　　云何令灌顶</p>
  <p class="l-js-5c">云何供养师　　愿说护摩处</p>
  <p class="l-js-5c">云何真言相　　云何住三昧</p>
  <p class="l-js-5c">如是发问已　　牟尼诸法王</p>
  <p class="l-js-5c">告持金刚慧　　一心应谛听</p>
  <p class="l-js-5c">最胜真言道　　出生大乘果</p>
  <p class="l-js-5c">汝今请问我　　为大有情说</p>
  <p class="l-js-5c">染彼众生界　　以法界之味</p>
  <p class="l-js-5c">古佛所宣说　　是名为色义</p>
  <p class="l-js-5c">先安布内色　　非安布外色</p>
  <p class="l-js-5c">洁白最为初　　赤色为第二</p>
  <p class="l-js-5c">如是黄及青　　渐次而彰著</p>
  <p class="l-js-5c">一切内深玄　　是谓色先后</p>
  <p class="l-js-5c">建立门幖帜　　量同中胎藏</p>
  <p class="l-js-5c">厢卫亦如是　　华台十六节</p>
  <p class="l-js-5c">应知彼初门　　与内坛齐等</p>
  <p class="l-js-5c">智者于外院　　渐次而增加</p>
  <p class="l-js-5c">于彼厢卫中　　当建大护者</p>
  <p class="l-js-5c">略说三摩地　　一心住于缘</p>
  <p class="l-js-5c">广义复殊异　　大众生谛听</p>
  <p class="l-js-5c">佛说一切空　　正觉之等持</p>
  <p class="l-js-5c">三昧证知心　　非从异缘得</p>
  <p class="l-js-5c">彼如是境界　　一切如来定</p>
  <p class="l-js-5c">故说为大空　　圆满萨婆若</p>
</body></html>