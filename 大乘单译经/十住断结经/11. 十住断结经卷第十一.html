<!DOCTYPE html>
<html>
<head>
  <meta charset="utf-8"/>
  <meta name="author" content="竺佛念/姚秦"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>十住断结经卷第十一</title>
</head>
<body>
  <h1 class="head">十住断结经卷第十一</h1>
  <h2>三道灭度品第二十</h2>
  <p>尔时最胜菩萨即从座起长跪叉手。前白佛言。唯然世尊。如来至真道德无崖。不猗道门求出解脱。于清净学勤修慕及金刚三昧不可称量。今闻如来说灭度净三道归一。更无二名亦不著二。若审然者。何求无上至真道乎。唯然世尊。愿为敷演令渴道家永忘识惑。是时世尊。回金体身四面顾眄诸来会者。寂静无名各无众念。微视最胜而告之曰。快哉问矣。诚难得闻。如来为汝一一畅演。令将来学永无犹豫。最胜白佛愿乐欲闻。佛告最胜。清净道根不生秽枝。体性净故则诸法净。复于法性亦悉清净。渐当分别有数无数。无数净者得三世净。以了三世空观三界。是谓名曰微净三昧。最胜当知。三道灭度其品不同志趣各异。身为垢本。念为垢池。想为游尘。识为结首。一灭三存不致清净。二灭二存亦不至净。三灭一存亦不至净。四灭空存乃至于净。至一切智清净亦尔。从初道迹上至无著。复从一住乃至十住。皆灭四还四归四碍。云何为四。所谓四者。身为垢本凡夫满足。念为垢池纵逸四流。想为游尘兴八万爱。识为结首系于三有。是以大圣。现有三道像如优劣。其实灭度无若干差别。道在泥洹不离虚寂。菩萨泥洹以度人为名。辟支佛泥洹现神足为名。声闻泥洹现狭劣为名。复次最胜。菩萨泥洹慈悲喜护育养众生。设导一人入道捡者。诸根容悦欣怡无量。当时意识澄静无为。无道俗念诸情悉净。净若泥洹于彼永尽。而无所有是谓无念。应无所念亦不见念念亦无念。无念学者学亦无学。色亦无色亦不见色。心意识念亦无识念。从五阴身乃至无形。法体清净不见有念而无所念。最胜当知。夫言泥洹。泥洹尔者岂为远乎。莫作斯观。所以然者。无念法体无形观体则是泥洹。泥洹性体则是法观。一而不二亦无差别。泥洹无名而不可见。亦无能立泥洹名号。是谓最胜。菩萨大士学是泥洹清净道者。而应于道应念无念。最胜复当分别。菩萨大士欲行了达斯清净道泥洹体性者。当修净行。云何菩萨修其净行。恒使身口意清净无瑕秽。何谓身净而无瑕秽。于是菩萨己身已净。解诸外身亦复清净。己身虚寂解诸身空。身之寂静知诸身寂。己身解脱诸身亦然。菩萨复当思惟法观。了知懈慢亦无懈慢。己身无慢道岂有慢。是故菩萨解身无慢。菩萨兴念世恶露观。身如影响不见净想。达净无想方应泥洹。是谓菩萨摩诃萨清净泥洹道无差别。最胜菩萨复白佛言。云何菩萨体净无欲欲而无欲。佛告最胜。菩萨大士周旋五趣流转生死。方便权现适化应时。有说身净则论无生。其睹生死则无生死解知无生。生死一而不异。亦无若干差别之名。菩萨复当了别身行彼达无生。此等生死则知身行达内外法。何谓身行。去来现在三世兴衰。过去无迹现在无记当来无号。复次最胜。去者永尽来者无穷。现在迁转亦当思惟尽不尽法。云何思惟尽不尽法。于是菩萨分别了达虚空净想。其无尽者淡然无为无有想念。有想念者于贤戒律乃有大缺。佛告最胜。吾昔成佛坐道树下。七日七夜观树不眴。心念过去恒沙诸佛。由何自觉先达何法。时我最胜。复作是念过佛恒沙先达身法逮最正觉。因缘合会有识有想。其知缘者则空无想无所染著。亦复不见生灭著断。若此最胜。如斯观者是谓身净。夫身净者悉归智海。最胜当知。归海之义其事有十。云何为十。一者归佛之海法无形观。归众生海超越有难。归法之海集众智故。归福田海立本无根。归五阴海示现秽法。归智慧海分别若干教诫所趣。归根义海增善根故。归住心海了知众生若干心意所念。无量解知无碍。归于行海不违愿故。归弘誓海究生死原。是谓最胜。菩萨摩诃萨归海十门之义。当念修行悉归如来无漏法身。又观如来无漏身者。不住本无不堕三界。达知本无为一法身。观身无漏如本无住。住不见住亦无所住。以无漏身入生死海。示现色身如无色身。无边无际无形不可睹现。色身灭已亦不见灭。亦不见生身之本无如本无住。如来身净亦无瑕秽。入众生聚随前形质随像而现。了达众生身之清净。己身清净众生身净。一而不二亦不若干。平等本无。本无无道不见有道。亦无俗法有漏无漏。亦复不见三乘教诫。斯是罗汉辟支佛菩萨佛道。亦复不见十力四无所畏十八不共。于诸贤圣道法都无所著。是谓菩萨行应清净应无所应。复次最胜。菩萨摩诃萨当念思惟口言清净。何谓口言而应清净。于是菩萨入虚空界清净三昧。普观三千世界。其中众生有形之类。一切贤愚清白好丑。悉归于空皆悉清净。菩萨复当思惟等观。于第一义亦不见等亦不见不等。何以故。以等相观故。亦不见等与不等相与无相。复以等相观察诸法。不见道法无限无际。不见俗法有限有际。不见贤圣超过三有。不见凡夫力有优劣。最胜当了。菩萨分别清净音声。无有众生想著意者。善察音响观了无响。不见忧喜是常非常。乐于颠倒非颠倒者。达知众生一切皆净。无欲无染亦无生灭著断。无淫怒痴三毒根本。复当观察十二因缘十八本持。从痴至死皆悉清净。痴亦不知我所造行。行亦不知从痴而有。法法自生法法自灭。法不见法何有痴行。如是最胜。法不相知法生则生法灭则灭。法不自知生与不生灭与不灭。故言无生灭著断也。尔时最胜菩萨白佛言。世尊。三世痴行随身回转。有身则行随。无身则行灭。乃至老死亦复如是。唯愿世尊。敷演狐疑令将来众生永无疑滞。尔时世尊告最胜曰。痴不染身身不染痴。痴亦不见我有身。身亦不见我有痴。各各清净亦无吾我。言吾我者悉自虚寂。是谓菩萨一切清净。言清净者。何者是言何者非言。言不在内亦不在外。不见言有出有入。便当具足十坚固义。分别众生阴种所趣。云何为十。于是菩萨先求出要化一切众生故。现无数化精进无著故。现无碍力。以一切法空故。现息意力。于一切法得自在故。现回心意识转不转故。分别义味故。现自性法力智慧显故。现自在力为众生说法故。现无畏力。安处正法故。现辩才。现无量智一一布现故。现无二力。无畴匹故。如是最胜。菩萨摩诃萨分别众生种性所趣。亦不内亦不外亦不在两中间。欲以言是菩萨耶。对曰。非也世尊。云何欲淫怒痴是菩萨耶。对曰。非也世尊。若不以欲怒痴是菩萨者。复以诸垢缚著是菩萨乎。对白。非也世尊。佛告最胜。菩萨摩诃萨亦不著言亦不著不言。一切诸法皆无著不著。眼耳鼻口身心亦不见著不著。所演音响风动声出。因缘合会乃有声响。贤愚好丑声无若干。亦不住内复不在外。寻其中间而不可得。佛告最胜。菩萨摩诃萨住本无动三昧者。思惟勤念及其所行。皆如空等无住不住亦无众想。是谓最胜。众生言声一切音响悉空非真。权诈之法不可恃怙。尔时最胜白佛言。世尊。如来圣谛成贤圣道果。权诈非真云何成最正觉乎。佛告最胜。如来等正觉。道法审谛真实以获真实之法故。解知诸法非真非有也。又复最胜。菩萨摩诃萨周旋五道教授众生。随前所应而度脱之。观察众生名字音声。转于无上法轮。随法句义令达报应。乐苦众生说苦原本。解了诸法言皆无言。何者为言言从何出。了知言者无有出生。是时菩萨复与乐习众生说习根本。是习是生是因是缘。分别因缘本无习绪。不见有习亦不见有字。是为最胜。乐习众生一切音声皆空非真。又复菩萨随前众生报以道教。使闻法者顺法而行。亦不知行之所趣报应之果。是谓菩萨行无所行证不见证。如尔一相等灭众苦。复次菩萨复当思惟乐尽众生。了达诸法不见出生。言音声者无所住止。若坐若行常若一心。虽游愦乱常若闲静。设在大众贤圣默然。意欲现言言便自止。追寻所言于著无著。不见尽与不尽。一切诸法亦不见尽。生灭著断声出于言永无踪迹。复次菩萨乐道众生思惟八行。众生修习进趣泥洹。正言正业乃至正定。其如法者不如法者。平等一虚空观无二不有违错。是谓菩萨摩诃萨口言清净而无瑕秽。复次菩萨摩诃萨当念思惟意识清净。云何菩萨意识清净于是菩萨心为清净。亦无瑕秽本无清净不见有本。其心本者不可染污。无能为心作留难者。何以故。菩萨摩诃萨了心本净不见有净。世多愚惑于斯染著。达空思惟不有所著。分别究竟行权方便于本自净。菩萨当知。又其心本本无往来。不择高下尊卑贵贱。不见本有今无。不见今有本无。不念德本。念德本者。是谓空是谓无生是谓泥洹。问曰彼德本者。了识心本乎。曰非也。内本空解外乎。曰非也。最胜白佛言。若尔者云何空耶。佛言。心本空。亦非本非不本。亦非心非不心。空心定菩萨若不自见心。己心本无外亦本无。一而不二而无若干差别之名。心非我心无心于心。我心非心无我于我。色非我色无色于色。我非色我无我于我。我心我色。非我心我色。色我心我非色我心我。至声香味细滑意法。非我意我法。亦非意我法我也。何以故。心本空外亦空。以知外空达了诸法亦复如空。一而不二无若干相像。一切诸法亦复如是。不见本有今无。亦复不见今有本无。无亦不无有亦不有。有不知所以有。无不知所以无。无无恒自无。有有恒自有。有不出于有。无不出于无。无无不自无。有有不自有。有不知无无不知有。一切音声皆空非真。是谓菩萨心为清净。其心净者。不可染污三十六湮。心本尘垢永无所著。复以善权方便达本自净。亦不于净起于想著。菩萨摩诃萨以了本末净空。定意自在三昧者。便能屈还周旋生死。往来五道植众德本。彼德本者。知心意识无心意识。复以本心愍及一切。识了众生空无所有。我人寿命本末清净。复以德本普及一切。令众生类进修于道。众生及道平等无二观如是者。斯谓本末清净。复以此净等淫怒痴痴等道等。道则是欲怒痴痴则是道。道净痴净一无有二亦不若干。菩萨观察本末自净不著诸秽。尔时世尊告最胜曰。身行清净而不作恶。口言清净恒归至诚。意念清净慈悲一切。众行具足乃称菩萨。尔时世尊说此本无清净品时。五千菩萨皆得一生补处。无数千人皆发无上平等道意。</p>
  <h2>乘无相品第二十一</h2>
  <p>最胜白佛言。菩萨摩诃萨从初发意至成作佛。云何了达一相无相。复以无相分别一相。云何菩萨以清净心游处爱欲从爱欲中复至清净。佛告最胜。行权菩萨乘无相净心。周旋五道十方世界。或生欲界形无形界。虽处于界不染于界。与善男子善女人。以法之乐而娱乐之。复游形界与诸天人同处宫殿。或在梵天与梵天王说于微妙乘无相法。处众梵中或时经行或时贤圣默然。在中独尊无能及者。又复最胜。菩萨在彼微现道教。渐降诸天使行真谛。除去诸梵计净之心。住彼形界或经百劫至百千劫。复从形界下生欲界。内常乐静独处山林。虽处人中意常禅定。或时菩萨现有居家妻子自随。复与众生同世居业。处高现卑在卑现尊。观众生心周旋坐起言语。行来进止不兴憍慢亦不自毁。所以然者。以其达了本末净故。又复菩萨复游于百千定正受三昧。以三昧威神。复观三千大千世界。现身相好光明神足。权慧方便游化自在。心应清净乃谓无相。菩萨摩诃萨应此定者。乃得求于乘无相道。不相见生不相见无。生以无习道亦不想。于圣无道之相。亦不求相亦不求无相。了达道相无相。起时即起灭时即灭。有趣道相。不相行灭有相行灭。是谓菩萨而为道相。菩萨摩诃萨亦不求相以为道相。何以故。道自无相。不求无相为道之相。不见合散以为道相。不见十二缘本我人寿命。从痴有行而有道相。亦复不见无我人寿命。从痴有行有道相也。何以故。道自无相亦不见相。不望所生冀于道相。了知四大是身非身。是常非常是空非空。是我非我取舍合散皆非真实。是谓菩萨摩诃萨应如应尔。亦不异非不异。亦不见异亦不见不异。乃应道相无相。善身不善身。记身无记身。漏身无漏身。有为身无为身。成身败身。合散取舍。以相道相分别悉空。而无所有。如梦如影如响如热时焰。亦不身空亦不身无空。亦不身想亦不身无想。亦不身愿亦不身无愿。不身亦不与无欲相应非不相应。不身亦不与十二因缘相应非不相应。十二因缘亦不相应非不相应。至十八界亦复如是。法性如尔亦不与道相相应非不相应。从痴生爱亦复如是。不与道相相应亦非不相应。一切诸法名色六入。不与道相相应亦不不相应。菩萨摩诃萨复当入于灭尽定意不动三昧。次观道相不与十八本持相应非不相应。法性不与十二因缘相应非不相应。无限无量不可思议尘劳之垢。不与道相相应亦不不相应。乃至法性诸情。不与十二因缘相应非不相应。乃至老死无淫怒痴法。不与道相相应。亦不不相应非不相应。有数无数。不与道相相应亦不不相应。道相无二。不与有数无数相应亦不不相应。于第一义。有俗无俗有漏无漏有为无为有记无记。善法恶法若好若丑。以不二行非不二行。无坏败意求于道相。求道相者。不与第一义。有俗无俗有漏无漏有为无为有记无记。善法恶法若好若丑。而共相应。亦不不相应。复次菩萨摩诃萨复于诸法无相之相。亦不见相非不无相。是道。无相亦不见相。斯谓道相应于无相。无相之相法自虚寂。如空无相非不有相。当应此相应无所应。如是菩萨摩诃萨得此道相定意者。于诸法界悉得自在。入此定已。分别己身一一毛孔。无限无量不可思议。诸佛世界悉现在前。已现世界。复现翼从弟子。菩萨渴仰闻法听无厌足。使彼大众普见三千大千刹土。如来金体出无量光。一一光明无数无量佛土。于彼佛刹现身色相。在彼大众阐扬大法。闻者牢固不舍金刚定意三昧。复于彼界百千亿劫。周旋教化示现权智。如无权智。不见权智所可化者。虽处彼界心如影像。猛焰镜形心无是念。劫数长远寻之无原。于其中间生懈慢意。亦复不念众生易化。吾于一日一夜教化周旋。普遍恒沙诸佛世界亿千万劫。诸佛所化吾为特胜。如是菩萨摩诃萨入道性无相定者。一一分别身体毛孔。周旋教化亦不疲厌。无受化者。于淫怒痴不大殷勤。净彼世界诣彼如来大会之处。不见长短起不净念。何以故。菩萨摩诃萨游无量法界降伏心意。忍诸尘劳未曾有行。无方喻行建精进行悉分别故。不思议定无道相定真际相定。一而不二亦无差别。令彼众生分别道相。有俗无俗有漏无漏。有为无为有记无记有欲无欲。不见与道相相应。亦不不相应。道相不与有俗无俗有漏无漏有记无记有欲无欲相应。亦不不相应。道相不与十二因缘相应。亦不不相应。缘痴有爱生老病死亦不相应。十二因缘不与道相应亦不不相应。缘痴有爱生老病死。不与道相应。亦不不相应。如是最胜。菩萨摩诃萨得此道相定意者。不见相应不见不相应。是谓菩萨摩诃萨于道相定意应无所应。于无相定亦不见应。亦不见不应。是谓应无所应。非罗汉辟支佛所能及知。何以故。非彼境界故。诸佛世尊不可思议。普入一切十方世界。现诸相好威仪礼节十八变化师子奋迅无畏三昧。是时最胜。菩萨摩诃萨具足如来道相定意。不舍金刚誓愿定意。过诸佛度无所度。亦不见度亦不见不度。菩萨摩诃萨心一念顷从三昧起。不舍十方苦厄众生。寻复往至四事供养。衣被饭食象马七珍。床褥卧具病瘦医药权慧调御一切。尽为众生不自为己。从一佛国至一佛国。教化周旋阐扬正法。亦无厌足入诸佛土。令彼众生悉令受化。无觉知者。兴隆佛事现一切智。心所周接寻念即至。菩萨摩诃萨入此道相定意。普入十方恒沙无央数刹诸佛世界众生之类心意识中。观察所念分别宿行。是趣泥犁。是趣饿鬼。是趣畜生。是趣天道。是趣人道。如是菩萨摩诃萨弹指之顷尽能分别众生所趣。或有众生修行善道应道相定。亦知彼众生有小乘心辟支佛心菩萨心。如是菩萨摩诃萨普游诸佛世界。礼拜承事诸佛世尊。净诸佛土。具满一切众生所念。或在诸佛刹土。见悭贪众生类。辄自示现行于大施。于彼刹土竖大施幢。以清净梵音告一切曰。诸贤当知。我名一切施无求报者。若有乏短衣被饭食病瘦医药。床卧具等。国财妻子象马七珍。菩萨布施从初发意至于成佛。除三不施。余者尽施。云何为三。一者父。二者母。三者师长。是谓立根菩萨在诸佛刹土行于布施。复次菩萨摩诃萨以善权方便。复游十方恒沙刹土。见彼众生在懈慢者。现身持戒行十八法。或在树下旷野冢间。高山深崖隐处林窟。殷勤奉戒不犯众法。游在人间执持威仪礼节。出入进止若行若坐心常恳恻。初不离戒达了禁戒。本无所有。生者皆尽一切无常。我身与彼一而不异。至竟清净。从地至地乃至十地。不见十地是碍度十地是无碍。犹如鸟飞虚空亦无足迹。解知万物皆空如空。物亦非物。非物亦非物。菩萨摩诃萨亦复如是。游于无量诸佛世界。不舍弘誓牢固之心。摄彼懈怠众生。安处入于道相正受。复次菩萨摩诃萨执权智慧。复游十方恒沙刹土。见彼众生有懈怠者。常怀嗔恚未始有悦。菩萨于彼现身忍辱。若人骂者默而不报。设复有人截其手足。毁辱其形心不变易。不兴恚怒持心如地。观达此身四大合成。神离则散有何可贵。智者分别无一可贪。亦如屠牛之家分牛为四分。了知本末悉无所有。菩萨大士亦复如是解身无主亦无所有。何者是身身为谁有。名相号字悉不真实。或有菩萨因禅行忍。在于旷野无人之处。树下端坐一心思惟。行路之人及牧牛人。担薪负草迳过其边。或以草枝而刺其鼻或刺耳门。菩萨寻觉熟观彼已。还闭其目寂然心意意无乱念亦无他想。或值行人以瓦石打掷。破伤头目毁坏形体。菩萨心识亦不移变不兴乱想。是谓菩萨摩诃萨因禅行忍接度众生不可称记。复次菩萨摩诃萨以不思议力。游至十方恒沙刹土。见有众生常怀懈慢。菩萨于彼现身精进。摄取众生安处无为。是时菩萨为一众生经百千劫。心不懈惓亦不疲厌。何以故。达了法界空无所有。以如来之道而度脱之。虽度众生亦不见度。亦不见不度。是谓菩萨摩诃萨殷勤精进心不变移亦不他想。于其中间受诸苦恼。或值刹土劫烧火起焰至梵天。或值水出亦至梵天。或值风动吹诸刹土碎如尘雾。菩萨处彼尽取生类。安处无为令不扰乱。是谓菩萨摩诃萨游恒沙刹土精进不阙。复次菩萨摩诃萨复以善权方便。游至十方恒沙刹土。见彼众生心乱不定。菩萨于彼现乎坐禅。或坐村落或坐树间。或坐山林深窟之中。或经百千劫心无他想。引取众生令心不乱。是时菩萨在于路侧入定。其三昧名无形想定。入此定者。或经一劫至百千劫。天地融烂山河树木悉皆散落。海水泉源江河駃流悉皆涸竭。入定菩萨处中坐禅。心不变移亦不腐坏。或放牛人担薪负草经过其边。或以木枝而刺鼻者或刺耳孔。或直擘眼而视者。或开口而看齿者。或前取发顶捉而不能得者。或以利刀剪菩萨爪而不能得者。何以故。皆是菩萨定力威神不可沮故。十方诸佛复加威神。令此菩萨不遭苦恼。是谓菩萨摩诃萨游于十方恒沙刹土。见彼乱意便自入定。从劫至劫不以疲惓。复次菩萨摩诃萨复以善权方便游至恒沙刹土。观见众生有愚惑者。菩萨于彼示现智慧。为彼众生分别义趣。思惟三世现在之事。越次诸地。从地至无地。从无地至地。犹如飞鸟无所触碍。菩萨亦复如是。非像为像像为非像。非物为物物为非物。云何非像为像像为非像。于是菩萨入虚空际定意正受。观他方世界。药果树木山河石壁。悉空如空。空亦空无。菩萨摩诃萨亦复如是。一切世界皆如空等。是谓菩萨摩诃萨非像为像像为非像。非物为物亦复如是。复入众智自在定意示现众生除愚闇想。皆悉安处令至彼岸。是谓菩萨摩诃萨游于十方无量世界。观彼众生愚惑想者。为现慧明永无闇昧。</p>
</body></html>