<!DOCTYPE html>
<html>
<head>
  <meta charset="utf-8"/>
  <meta name="author" content="竺佛念/姚秦"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>十住断结经卷第十四</title>
</head>
<body>
  <h1 class="head">十住断结经卷第十四</h1>
  <h2>梦中成道品第二十六</h2>
  <p>尔时治地菩萨即从座起右膝著地。叉手白佛言。世尊。甚奇甚特。今闻濡首菩萨得与最胜论无形法道无言教。未曾所闻未曾所见。便为绍继佛种不断。又行佛事不思议法。佛告治地。如是如是如汝所言。从亿百千劫积功累德。兴显佛事未曾耗减。有佛出世法乃流布。是时濡首前白佛言。诸佛出世法乃流布。诸法有相貌耶。言流布乎。对曰无也。又白佛言。如来出现。使无量众生皆取灭度。今闻如来欲齐限众生。齐限众生者则无灭度。佛告濡首。颇闻吾说无众生言有众生耶。对曰不也。欲使有众生无众生耶。对曰不也。欲使如来起灭有窠窟耶。对曰不也。若使如来无窠窟者。云何如来度众生皆使灭度。濡首白佛。今我所说分别四句。解知诸法皆得总持。寻其本性无生无灭。不见生死又无泥洹。以是之故。无限众生当取灭度。</p>
  <p>佛告濡首。于尽无尽法界本净。晓了义理故称无著。以知文字无意无想亦无识著。岂由识想分别诸慧乎。晓众生净人之本性不可究尽。吾今与汝分别义趣。谛听谛听善思念之。菩萨大乘不可思议。非是罗汉辟支所及。濡首受教愿乐欲闻。</p>
  <p>佛告濡首。无形之识无觉知识。无想念识梦幻化识。以用救摄无量众生。或有佛土文字教化。解知文字性空寂寞。上方去此七万六亿阿僧祇刹土。彼有佛土名曰安寂。佛名妙识如来至真等正觉明行成为善逝。十号具足。彼土众生诸根具足。玩习本愿无所漏失。众生受化睡乃得寤。唯有如来入寂定意。随众生根权现如睡。设欲说法便自右胁著地脚脚相累。众生见之皆效如来。右胁著地脚脚相累悉各睡眠。是时彼佛于睡眠中。与诸众生神识说法。或说布施蠲除三想。或说持戒德香远布。或说忍辱降意不起。或说精进除去懈怠。演说禅定识不流驰。宣畅智慧闭塞愚闇。修行善权随类无著。于四法门究畅无碍。随识高下而演其教。随说大小以授正法。时彼如来。复以演说四非常慧苦空非身无我之法以。渐渐与说三十七道品之教。四意止四意断四神足五根五力七觉意八贤圣道。究畅定意空无相愿。尔时梦中受化之识应成道迹。便于梦中。识受成道。频来不还至无著道。亦复如是。各佛取证。亦复于梦识在旷野。无师自寤于睡眠中身黄金色众相自严。飞钵虚空作十八变。又于梦中身上出火身下出水。坐卧虚空无所挂碍。欲入无为泥洹之境。亦于梦中结加趺坐。于无余泥洹而般泥洹。故身如石无所觉知。众生之类还觉寤已。各无言说寻梦识著。便取舍利而耶维之。菩萨受决乃至成佛。皆于梦中坐树王下。地黄金色。降伏魔怨。无量福具。身有三十二相八十种好。紫磨金色光明远照。梦中如是。寤即身黄金色众相具足。神足变化无所触碍。无有言教音响往来。欲有所度悉于梦中。不假外形而有所济。濡首当知。众生根原受寤不同。诸佛权化其慧无方。或有佛土地大成者。地界众生不可称计。如来入彼而教化之。皆使众生于无余泥洹界而般泥洹。或有佛土水大成者。水界众生不可称计。如来入彼而教化之。皆使众生于无余泥洹界而般泥洹。或有佛土火大成者。火界众生不可称计。如来入彼而教化之。皆使众生于无余泥洹而般泥洹。或有佛土风大成者。风界众生不可称计。如来入彼而教化之。皆使众生于无余泥洹而般泥洹。或有佛土空大成者。空界众生不可称计。如来入彼而教化之。皆使众生于无余泥洹而般泥洹。或有佛土识大成者。所谓安寂佛土妙识如来。识神通达梦中受教而取灭度佛复告濡首。北方去此七十亿恒沙佛土。彼有佛土名曰深要。佛名梵慧如来至真等正觉。十号具足。彼国众生皆发誓愿乃生彼土。尽同一号名曰接识。濡首当知。彼土众生悉皆神通。心念形随无所挂碍。所谓接识者。发弘誓心。诸有神识应趣生门受胞胎形。要以神足游空往来。接识留住。化而灭度不受四大。今此座上颰陀和等八菩萨是。东南去此百四十恒沙国土。有佛土名曰梵音。佛名胎真如来至真等正觉。十号具足。彼土众生六通清彻同一色相。斯由誓愿乃生彼土。所谓胎真者发弘誓心。诸有识神以处母胎。愿以神足入胎教化。令彼母人不知我之所在。即于胎中拔济无为得至泥洹。今此座上宝迹童真治地菩萨是。如来权化神变无方。以亿百千佛土安处掌中。复还如故无觉知者。虚空法界不可思议。是谓濡首菩萨摩诃萨所应行迹。非是罗汉辟支所能及也。分别微识化诸众生各使得度。或说虚无空无之法。无我无人无寿无命。不起灭法。云何濡首。若有善男子善女人发弘誓心。令十方世界辟支罗汉充满其中。各使成道心不退转。其福宁多不乎。濡首答曰。甚多甚多。天中天。佛言。其有菩萨以无形法与识演说。或说无常苦空非身空无相无愿。一一分别无形无相。不可携持。是则化识其福无量。所以者何。有为四大遮迦越罗之所迳历。无为四大永寂不起。是为诸佛之所演法。以是方便微识寂寞。法性无教而不可量。有为有相无为无相。所以者何。不离有为不离无为。亦复不言习是舍是无形之教无有此教。是凡夫法是贤圣法。斯为学法斯无学法。是声闻法是缘觉法。是菩萨法。是佛法。佛复告濡首。如来所讲与识说法。不见诸法亦无法想。虚空无形亦不可见。愚惑凡夫以诸彩色画于虚空。欲作天龙鬼神八部之形。是人所施宁能不乎。濡首答曰。甚难甚难。天中天。未曾有也。佛言。如是如是如仁所言。诸法无数。如来所化亦复无数。诸法无形则无有二。于濡首意云何。无形之法有处所乎。对曰不也世尊。佛告濡首。以故当知佛法无数。无言无教悉无所有。尔时濡首前白佛言。向闻世尊诸法无相亦无形质。如来大哀物无不察。云何复说开化众生净佛国土。是法有漏是法无漏。是法现在是法过去未来。又佛说言是度世法是非度世。有著无著有称无称有数无数。此生死法此为泥洹。云何世尊。说诸法无相亦无形质乎。佛告濡首。如是如是如汝所问。三乘诸法三世六度。度世生死有为无为。无有为无无为。有著无著有称无称。有数无数有漏无漏。三十七品空无相愿。从有为法乃至无为。皆是俗数非是第一之义。无形法者。无形无响而不可见。布施持戒忍辱精进一心智慧善权。皆是俗事非第一义。灭尽泥洹永寂快乐。</p>
  <p>佛告濡首。菩萨应寻其本性而复演说有报应耶。说除八难音声无响有报应耶。究尽众生推寻根原有报应耶。顺从经典蠲除结使有报应耶。正使如来不染三世。正法开化未曾唐捐有报应耶。正使诸法有报应果复可尽乎。心识周旋入出无碍。复可尽乎。或履权慧顺从爱欲复可尽耶。威仪礼节顺而不犯复可尽耶。三乘教化皆令充满复可尽耶。思惟法本不舍总持复可尽耶。解了诸法章句清净。深了妙法章句分明。观四意止诸佛定意复可尽耶。分别意断未曾舍离。演法无穷不以为难复可尽耶。神足无碍山河石壁通达无碍复可尽耶。一一分别五根圣典。非是外耶所能沮坏复可尽耶。如来神力审言正法。不起狐疑是非之想。七觉意华以自璎珞。处在大众不怀怯弱。论说三十七贤圣之道。永离外耶。复可尽耶。讲说逆顺正受三昧。或复分别名身句义。复可尽耶。苦习尽道至道印封三十二相。相相受报。复可尽耶。濡首白佛言。世尊。无形法教而不可尽。诸有为法皆是耗减。无为泥洹而不可尽。尔时最胜复白佛言。泥洹泥洹者。云何为泥洹。</p>
  <p>佛告最胜。所谓泥洹。息也。复问云何为息。答曰无为闲静。又问云何无为。云何闲静。答曰想灭者闲静。识停者无为。又问非空乎。答曰非空空。又问非空空。云何识停耶。答曰非空空。尔时最胜菩萨。倍生狐疑即白佛言世尊。向问二事然同答乎。佛告最胜。止止。族姓子。勿谓如来答性空同。但族姓子意未解耳。吾今问汝非空空义及识澄静。随汝辩才一一詶吾。云何族姓子非空义乎。对曰诸法无数非不有数。佛言。非也族姓子。佛复问。云何识停澄静。最胜白佛言。悉归不起非不有起。佛言。非也族姓子。尔时最胜即从坐起五体投地。接足而礼须臾退却。复白佛言。自审有过于如来所说。愿世尊愍恕不及。愿垂敷演永除愚惑。</p>
  <p>佛告最胜。法无若干唯解为本。香山有树一枝万寻。倒屈入地果实乃熟。果应在上反更入地。汝今所见亦复如是。吾问汝空乃以有报。与彼果树有何异哉。吾当与汝一一分别。善思念之。对曰如是世尊。</p>
  <p>佛告最胜。非者非空。一切诸法皆号为非。非者诸法之名。有名者则非空也。解非归空故曰非空也。所谓识者非有非无。云何识非有非无。不染于世是谓非有。在空澄静是谓非无。识者舍此适彼是谓非有。踞生死岸顾愍众生是谓非无。能以化身满十方界化化空寂是谓非有。一识感化化皆说法是谓非无。如来入定身心寂静。迳亿千那术恒沙劫数无起灭想是谓非有。复从定起接度众生令至无为。是谓非无。云何最胜。吾今与汝一一分别非有非无。为是真空泥洹义乎。最胜白佛。空实空泥洹实泥洹。佛告最胜。止止。族姓子。此非空亦非泥洹。所以者何。皆由世俗假号权诈文字相传。故谓非有非无。法性境界。尽无端绪无名字法。岂当有非有非无耶。蠲除高下无是非心。知欲怒无欲怒心。解知无明无无明心。五盖诸缚了之为一。亦不见一是谓为空。是谓为泥洹。尔时最胜前白佛言。善哉善哉世尊。说空性法及泥洹界。非有非无实无等伦。尔时说此法时。六万比丘。本愿声闻回意大乘皆得不退转。十一那术诸天世人。皆得尽信之行。复有异方八十千菩萨悉获不起法忍。</p>
  <p>佛复告族姓子。菩萨摩诃萨解空性法有十事行得至灭度。云何为十。一者诸佛世尊恒住法界不舍道智。二者诸佛世尊慈愍一切不舍大悲。三者所行如愿中无差违。四者度诸众生诸根纯淑。五者诸佛世尊观了诸法空无所有。六者诸佛世尊分别智慧。三毒等分亦无所有。七者诸佛世尊于诸法界不起增减。八者发心起学平等无二。九者解如法性不舍本际。十者诸佛世尊行诸道法一相无相。是谓族姓子菩萨摩诃萨解空法性修此十法得至泥洹。复次菩萨摩诃萨行六神通至空法界有十事行。云何为十。一者尽观过去不失慧明。二者尽观未来不失慧明。三者尽观现在不失慧明。四者观五趣众生尽知根原不失慧明。五者一切世间生者灭者不失慧明。六者观一切众生。从有而生从有而灭不失慧明。七者观一切众生从无而生从无而灭不失慧明。八者道心坚固不舍众生不失慧明。九者无选择心。是可度是不可度不失慧明。十者解知法界根门不缺不失慧明。是谓族姓子菩萨摩诃萨修六神通至空法界。佛复告族姓子。菩萨摩诃萨。至空法界当修十慧。云何为十。一者观诸众生若干种心若干种行悉知。是谓菩萨慧。二者观一切众生。若干种心若干种报悉知。三者寂寞无言。如务魄太子。尽知众生心意所念。四者知诸众生异心异行。以佛圣慧而教授之。五者从久远已来修于法性不舍衍心。六者安处众生住佛所住。七者以佛圣慧尽知五趣心意识念。八者言有所说不舍大乘。九者得佛心识定意不乱。十者度心无量不处解脱。亦复不见众生度者。是谓族姓子菩萨摩诃萨至空法界修若干十慧。</p>
  <h2>菩萨证品第二十七</h2>
  <p>佛复告族姓子。菩萨摩诃萨乘六神通游至十方无数佛土。承事供养诸佛世尊。从一佛国至一佛国。教化众生不怀怯弱。叹佛功勋德行之业。普使十方闻佛音响。最胜所行无不济度。或以神足或以教诫。福田清净无三恶趣。永舍邪部悲念未度。已过诸量住于佛量。为人福佑安处无为。于百千劫净修梵行。不如五浊一行慈心。夫慈心者福难称量。世多有人行三恶业。身三口四意三法本。应向三恶当受其报。设能专意讽诵此典。于现法中尽其苦原。或有菩萨疲厌生死。遭遇此典终不退还。更不受生在母胞胎。神识了朗未尝错谬。夫欲解缚净诸结使。当护佛法兴显慧明。若于他方百千万劫奉行正法演畅其义。不如此土弹指之顷讽念一偈分别义趣此最为胜。吾见妙乐安明佛土。亦见永寂无量佛国。彼无忧苦烦恼之难。亦复不得行福业事。若能于此尽诸结缚。此则为奇胜生彼国。所以者何。于五浊世众恼万端。亿千万劫时乃有佛。众生行恶希睹贤圣。或生边地八不闲处。或在佛后不闻正法。正使有佛不闻不见。能于其中兴显佛法。是为奇特无与等伦。吾今虽为三界至尊。犹愿行福不以为厌。慈悲喜护拔其苦原。难革众生染邪来久。卒闻正教倍怀狐疑。会值今日如来要集。菩萨大士不可称数。闻法无厌如海吞流。应与演说正真佛道。释梵四王天龙鬼神阿须伦旃陀罗摩休勒人与非人魔若魔天十方云集。今得闻法霍然大悟。皆由前世福业所致。正使吾于百千万劫。演畅一句深妙之义。不能究尽此慧法本。是故最胜。菩萨大士。苦行无数不以为难。若使三千大千刹土。同时劫烧火至梵天。凡夫众生未履道迹。闻此正典在他佛国。投身自归入彼火灾。安隐得度无所伤损。有时三千大千世界。火灭水盛乃至梵天。复自投身入彼水灾。安隐得度终不没溺最胜当知。有时三千大千世界。水涸风盛乃至梵天。复自投身入彼风灾。安隐得度不被飘浪。所以者何。诸佛威神之所拥护。若比丘比丘尼优婆塞优婆夷。执持讽诵此经典者。现世获佑不逢苦恼。若能进业净修梵行。即于现世受无为证。今此座上神通大士。亿百千垓那术众生。普修此典乃受果证。吾今殷勤敷演经典。闻者得度不至恶趣。随前志操应适解慧。向佛乘者意广无崖。恒愍众生不自为己。乃至成佛终不耗减。趣缘觉者毕其所愿因缘成道。飞钵虚空变化自由。愿声闻者。求师咨受无所挂碍。断诸结缚尽漏成道。复观众生心意所趣。或有发意应成道迹。菩萨权慧诱进异道。渐渐将导即成罗汉。或有众生应频来道。复以权慧以次指导便得罗汉。或有众生应成不还。复以权慧开化进趣使成罗汉。或有众生不越次第以成三道。菩萨权慧欲令学者。小节不真。即便诱进成须陀洹。或有众生已成二道。复以权慧接引前人成斯陀含。或有众生越次取证受应真者。菩萨权慧观察前人。已得须陀洹斯陀含阿那含阿罗汉。复以诱进成缘觉道。尔时如来。告四部众诸来会者。众生若干佛土不同。谓为缘觉如来无刹土乎。莫造斯观。所以者何。转轮圣王十善已具。展转绍继王名不灭。缘觉自寤亦复如是。佛去世后佛法灭尽。或经一劫至百千劫。缘觉应真为行佛事佛佛相继。于诸佛事终不耗减。是故菩萨摩诃萨。恒以权慧开导众生。福应相次将导众生。离三世患安处永寂。尔时最胜菩萨。即从座起前白佛言。甚奇甚特。非是二乘之所及也。愿乐欲闻成道证验乎。</p>
  <p>佛告最胜。若乐闻者今当与汝说之。谛听谛听善思念之。吾昔求道不可称计。从初发意施作功德至今成佛。于其中间遗形流布有可计哉。吾昔证验发弘誓心。其有众生趣向道根。或复投身归命三尊。要以神通现证告人。不但我身宿有此愿。诸佛世尊誓愿皆同。若有众生四向四果。吾亦睹见明其所实。正使前人成缘觉者。吾亦证验因缘自寤。若有众生坐树王下。开方五十俞旬里内。于其中间。魔若魔天不睹其际。此者我之所证。佛复告族姓子。菩萨摩诃萨如我今日现身受验旷济众生。不见吾我心识了朗。分别所趣施行佛事。寻忆百千无数佛土。周旋往反究尽道者。恒在前立证明界实。吾昔游于无畏佛刹。时彼大士不可称计。或有志趣小乘罗汉。或有中止在缘觉地。或有超越志存佛道。时吾专心入定三昧。普为众生敢以为证。复次菩萨摩诃萨若有已向须陀洹得须陀洹。向斯陀含得斯陀含。向阿那含得阿那含。向阿罗汉得阿罗汉。吾常于中证成果报。未曾失于法性之本。佛复告族姓子。菩萨摩诃萨游至三千大千世界。有信无信有受无受。或有众生住尽信之地。复有众生住奉法地者。或有众生修于八解童真行者。我恒往现证使彼得道。佛复告族姓子。菩萨摩诃萨身识清净无能染污。诸有众生怀邪业者。吾亦往证此为邪术不得久立。或复祭祀地水火风。吾亦往说知不真实。复见群邪唱生梵天。复往劝进福尽还本。或有欲生无色天上住寿一劫。心常专一中无断绝。吾时入定正识定意。复与彼说色不有色色不自有。我色彼色彼我无形。色则无色岂有我也。识非我识岂有我也。痛想行法亦复如是。尔时最胜菩萨前白佛言。善哉善哉世尊。如来所说现证法教不可思议。非是罗汉辟支所及。是时最胜重白佛言。向承佛言。云何无色。云何为无色乎。唯愿世尊。垂愍敷演永使黎庶不怀狐疑。</p>
  <p>佛告最胜。善哉族姓子。谛听善思念之。吾当与汝说无色定。所谓无色者非有色也。四大造色乃谓为色。彼无此色乃谓无色。夫色有五乃成四大。唯无形色故谓无色。痛色想色行色识色。非是凡夫五通所睹。唯有如来阿维颜菩萨乃见彼色。佛复告族姓子。不退转菩萨执权方便入寂静定意三昧正受。往游有想无想天上。与彼微识说微妙法空无相愿。六身受法无起灭行。渐渐与说生法老法病法死法。所谓生者。在母胞胎生藏下熟藏上。四大已具便当别离。宿有善行。如游浴池后园观看。宿积恶者。如登崄谷荆棘上卧。复与演说识神所趣。我人寿命不可久保。于中拔济识神得寤。唯于阿兰迦兰。如此之比不可称数。亿千那术诸佛在前。各现殊特甚深之法。本识愚惑如器穿漏。不受正法道品之教。一劫若减一劫干烧。如是经历亿百千那术之数劫数干烧。或有一劫一佛出世。或有一劫二佛出世。或于一劫百佛千佛亿百千佛。如是之比。然后乃受正教。复与演说老耗之法。所谓老者。诸根纯熟皮缓面皱。悲愁呻吟厌患四大。无复少壮荣华之心。此法衰耗不可久保。次复与说四大参差地水火风。地胜水性水胜火性火胜风性。互有增减便成其疾。或生疮痍万病所逼。脓血流溢不可瞻睹。以次与说无常变易。如水上泡一生一灭。生者自生灭者自灭。生不自生灭不自灭。无想神识即于彼处。随其所趣各获果证。于无余泥洹界而般泥洹。最胜菩萨白佛言。世尊。向闻如来四大参差神识所居。地增水减则生其疾。水增火减则生其疾。火增风减则生其疾。又复闻佛说。风增火减火增水减水增地减。识非四大四大非识。今闻佛说。一大增三大病。三大增一大病。四大具足神识得宁。衰由四大非识所生。云何世尊。病由四大为识所生。佛告最胜。识非四大四大非识。识不离四大四大不离识。是故一大增诸大病。识大增一大病。识随衰耗。又问为四大病为识神病耶。答曰识由大病。大由识病。又问识由四大乃自役用。舍身受形四大各归。其本识神何不减乎。佛告族姓子。善哉善哉。于如来前乃发斯问。吾当与汝一一分别。识者无形而不可见。识非有识因大为识。四大尽增则识有病。病非四大由识而生。万病增减皆由识生。从初发意乃至成佛。神识无垢不由四大。</p>
  <h2>解慧品第二十八</h2>
  <p>尔时最胜菩萨白佛言。世尊。云何菩萨摩诃萨执意坚固不可沮坏。云何菩萨执意真诚终不虚妄。云何菩萨一向佛道不趣二乘。云何菩萨执持威仪不失礼节。云何菩萨守意禅定不舍正受。云何菩萨住诸佛法而不退转。云何菩萨留化教授不断佛种。</p>
  <p>尔时世尊告最胜曰。善哉善哉。于如来前而问此义。吾今与汝敷演分别善思念之。唯然世尊愿乐欲闻。佛告最胜。菩萨摩诃萨修行四法意志坚固不可沮坏。云何为四法。一者慈愍众生如母爱子。二者勤加精进而不懈怠。三者度诸众生如幻如化。四者诸佛箧藏无不究练。是谓菩萨摩诃萨行此四法进成佛道未曾退转。菩萨复当修行四法。便得入定贤圣默然。云何为四。一者解知众生无众生想。二者观诸世间不可乐想。三者叹誉大乘永离二道。四者于诸苦乐无所荣冀。复有四法。云何为四。一者戒二者闻三者施四者出要。复有四法。至成佛道。无有狐疑不失威仪。云何为四。一者无利。二者无衰。三者无毁。四者无誉。复有四法增益善根。云何为四。一者教训众生住于信地。二者惠施于人不望其报。三者说法无法想。四者菩萨名号不可称记。复有四法。菩萨所行从一地乃至十地。云何为四。一者兴显善根。二者除去愚闇不处邪部。三者善权适化导以无方。四者执心勇猛精进日增。复有四法。善权方便得至佛道。云何为四。一者劝进邪部安处正道。二者化诸未寤令向善趣。三者说法无二受有高下。四者以佛圣慧度未度者。复有四法威仪成就。云何为四。一者不染三有知之为苦。二者我与彼人苦乐俱然。三者恒行忍辱不兴恶心。四者在上无慢居下不耻。复有四法不舍道心。云何为四。一者念佛功德之本。二者安处众生道心坚固。三者亲善知识不染邪见。四者上及大乘不修妄见。复有四法。乐在闲静不处愦闹。云何为四。一者向小乘者令至大乘。二者应成缘觉进成佛道。三者闻法不厌道心不断。四者如所闻法不有吝惜。复有四法菩萨所行。云何为四。一者不起法忍悉知无生。二者无尽法忍亦无过量。三者因缘法忍除缘觉心。四者无住法忍悉知众生心无猗著。复有四法除去结使。云何为四。一者专精一意思惟恶露。二者去者永灭更不造新。三者诸法明白不处闇冥。四者心常游戏百千三昧。复有四法游行四部众。云何为四。一者恒自为法不计吾我。二者兴致重敬心无放诞。三者于诸善本转增其德。四者去离小乘导以大道。复有四法。法施财施得至无为。云何为四。一者受法不误。二者不从他心。三者不惜身命。四者意无退转。复有四法施无想报。云何为四。一者彼我无形了之悉空。二者行应正真修无上道。三者解见无我由痴爱生。四者道性无际行合真际。复有四法度人无量。云何为四。一者解淫怒痴无有起灭。二者行慈广济不见恚怒。三者燃炽诸法。四者虽在五浊不舍道心。复有四法得成道根。云何为四。一者恒以惠施以为元首。二者劝进他人除去悭贪。三者行辄合空法无吾我。四者于甚深法不起狐疑。复有四法禅定不戏。云何为四。一者不计众生有数无数。二者不见佛土有净无净。三者慈悲喜护遍满世界。四者佛慧具足不舍本誓。复有四法游佛道场。云何为四。一者先言后笑不伤人意。二者如所说法行应正真。三者解道无道亦无窠窟。四者有望无望悉知归空。是谓菩萨摩诃萨行应合空于诸佛法修无上道。说此四四法时。二万二千天及世人皆发无上正真道意。复有万二千人。即于座上逮不起法忍。复有无数十方天子。散华供养乃至于膝。</p>
  <h2>三毒品第二十九</h2>
  <p>尔时濡首童真白佛言。世尊。今闻如来说四法门慧。甚深微妙立根得力。菩萨所行非是罗汉辟支所及。今问如来未来中间。初禅思惟恶露不净之观。为观自身不净。观他身不净耶。佛告濡首童真。或有菩萨未上菩萨位。便自观身恶露不净立根得力。或自观身观他人身。复以权慧现身臭秽脓血流溢。于中开寤无数众生。去离净心皆知不真。复次濡首。或有菩萨在未来地。上修中间未明初禅。复有菩萨已离未来住在中间。复以权慧上修初禅。或有菩萨已过未来中间净地。次复修习初禅。念持五行之本。遂复上及二禅之法。或有菩萨舍上四禅未来中间。初禅第二以次仰修。三禅根本喜安自守。复有菩萨已离三禅。复舍四行修第四禅。复于四禅思惟恶露不净之观。复有菩萨。不由七定径逮灭尽定意。或有菩萨已入永寂三昧普观世界。无有众生我人寿命。生者灭者悉无所有。或有菩萨在一地住受菩萨位。分别三毒淫怒痴法。权慧适化观众生心。有无明心无无明心。有爱欲心无爱欲心。有嗔恚心无嗔恚心。菩萨悉知。最胜当知。菩萨摩诃萨遍观诸法。不见生者不见灭者。复于诸法不见毕竟不见不毕竟。如是诸问为清净。复次最胜。菩萨摩诃萨观诸缚著于中求净。应问当问。此法永寂安隐无变易法。生死清净不见秽浊。是谓菩萨摩诃萨无生之论。越度生死不见有度。是谓无生之论。泥洹无形寂然无为。是谓乃应无生之论。若使最胜于诸缚著悉知归空。不见生死有取证者。不见出生起灭之处。亦不见出亦不见泥洹。是谓菩萨无生之论。复次最胜。因缘聚散恶露不净。是谓菩萨无生之论。亲近成证不退转果。断智无碍知尽不生。是谓菩萨无生之论。复次最胜。菩萨摩诃萨因缘合散证不退还。断知无碍永离三有。是谓菩萨无生之论。乃名诸法善根不断。知善不善。此是世法是度世法。此是碍法此不碍法。此有为法此无为法。此有漏法此无漏法。是谓菩萨摩诃萨无生之论。复次最胜。思惟分别佛像无形。亦复分别法性若干。思惟圣众功德难量。以次思惟众生非一。复当分别刹土不同。心所趣向难可究尽。是谓菩萨摩诃萨无生之论。复次最胜。一切诸法皆悉清净。一切诸法皆不清净。是谓菩萨无生之论。最胜白佛言。云何一切诸法是无生之论。一切诸法皆不清净是无生之论。佛告最胜。诸法无识亦无行报。诸有识想与法相应。是谓净无净也。一切诸法若干种相。或有诸法未离念持。便求方便增益其德已益其德诸善普备。诸善已备则数出入息。数息已定是谓净不净。最胜又问。云何观察诸法定不定耶。答曰。自于境界永离无欲。于亿万法悉知定不定义。又问。定者非净非不有净。不定非净。可谓定不定乎。报曰。少有明者能解定不定义。云何世尊。永离无欲于亿万法知定不定定者是道。不定非道。佛言。如是如是。如汝所言。若有族姓子族姓女。于诸法界不知已定当定未定。则于诸法未解已解当解。何以故。如香乐经所说。诸法已定闻不狐疑。则能进上而不退转。如所闻法玩习不舍。是谓定不定义。若有众生于定不定生狐疑者。则不能从一地复至一地。以不超次干地则不离生死住泥洹法。何以故。诸佛世尊不究生死根本不至泥洹。</p>
  <p>佛告最胜。诸佛世尊恒不演说越度生死安处泥洹耶。答曰如是。又问。颇闻世尊演说诸法斯是生死斯是泥洹。答曰。非也佛言。是故族姓子。诸佛世尊不说生死以为下劣。不说泥洹以为增上。但为族姓子。言生死泥洹者便有二识。则不能离生死至泥洹之岸佛复告最胜。菩萨摩诃萨从空往来。不见众生有众生想。不见泥洹有泥洹想。何以故。不见周旋处在生死。不见泥洹有得灭度。尔时最胜菩萨即从座起。偏露右臂长跪叉手。白佛言。世尊。善哉善哉。如来所说。说无众生泥洹之相。法说义说正应寂然。不见生死及与泥洹。尔时座上二千七百比丘。有漏心解脱得不起法忍。何以故。解了生死则无生死。解了泥洹则无泥洹。亦复不言有度众生。亦不说泥洹永寂。解空性法。非有生死非有泥洹。</p>
  <p>尔时坐上七百比丘。密从座起收摄衣钵。无何而去。各各低头自相谓言。我等何为涉此慊苦。日夜精勤修于梵行。或言有泥洹。泥洹无取灭度者。亦无有道。况当有成道者。</p>
  <h2>问泥洹品第三十</h2>
  <p>尔时最胜菩萨白佛言。世尊。若有众生欲使诸法出生。则无有道成等正觉。何况于泥洹欲成道乎。此则不然。泥洹无姓亦无名号。云何欲于空中求空。泥洹无一。况当欲求诸法之数。世尊。此七百比丘于如来所剃除须发服三法衣。手执应器净修梵行。方便退转在凡夫地。欲求泥洹窠窟处所。犹如麻油醍醐酪酥。油则遍周酥则凝住。生死泥洹亦复如是。至竟泥洹无诸法相。泥洹大道亦无崖底。群惑之人执迷来久。却谓泥洹有生灭著断。唯有修行之人执行正见。不见诸法有起有灭。不见诸法有受有舍。尔时。最胜菩萨前白佛言。世尊。此七百比丘即闻法教各舍驰散。当复经历几时乃得度脱。永离生死不在邪见。佛告最胜。汝欲知者谛听谛听善思念之。吾当与汝蠲除狐疑。对曰。如是世尊。佛言。恒沙劫过乃一佛出。如是经历七十二亿恒沙劫数。犹不得度。何以故。亿千万劫佛乃出世。值佛甚难经难得闻。今日如来至真等正觉。在大众中敷演道教。说无生灭泥洹之法。于正法中生邪见心。所生之处。恒在邪见不在正道。犹如士夫勇猛多力。无方伎术无不贯练。六艺备具。天文地理星宿灾怪皆悉开通。然此力士。恒畏虚空窃自设计。驰趣四方投无空界。在在处处恒见虚空。此诸比丘亦复如是。正使经历百千万劫。欲于空中立泥洹名。此事不然。所至到处不了空性。愿求于道终不可果。如复有人欲求于空。在在处处空恒在前。亦不演说此空彼空有若干相。不见从空往来有所成办。斯乃解知泥洹之要。彼诸比丘前世习邪至今不寤欲求泥洹无为大道。犹尚不识名号姓字。岂能分别泥洹道乎。终日周旋求于灭度。唐劳其功而不可获。何以故。泥洹假号如幻如化。空无所有假名为空。假号虚诈。愚人所传非贤圣法律之所赞叹。尔时复有立行比丘七百余人。即于座上诸尘垢尽得法眼净。三达六通无所挂碍。了佛无生亦不起灭。不以过去诸法求于泥洹。无数恒沙诸佛过去所说教诫智慧辩才悉无若干。从凡夫起乃至无学。演说道教无有差违。不见众生流浪生死。不见泥洹当有起灭。何以故。一切诸法悉空如空。不见诸佛所出窠窟。尔时座上六百优婆塞三百优婆夷。皆得尽信之行。无数天与世人皆发无上正真道意。尔时长老舍利弗告五百比丘曰。汝等诸人各获通慧必本愿耶。诸比丘言。尊者舍利弗。曩昔所愿今日已获。所作已办更不受有。舍利弗言。善所问者知所趣乎。诸比丘言。尽诸结缚更不染有。不爱生死不著泥洹。泥洹无为行合空性。无结缚尽亦不见尽。是谓泥洹。尔时舍利弗赞彼比丘曰。善哉善哉。族姓子。真解空性甚深之义。今有几贤住于福地。诸比丘曰。尊者舍利弗。即是福田如来所称。施行佛事未曾唐捐。我等诸人。于十六分未获其一。舍利弗言。汝五百人。悉是彼此解脱之士。亦是福田。诸比丘曰。如来圣慧性自清净。于诸法界无所染著。是时最胜菩萨前白佛言。世有几贤必报施恩。佛告最胜。不著世法能报施恩。又问。复有几贤于施清净。答曰。不受诸法乃谓清净。又问。何者是施福田。答曰。忘佛道法乃谓福田。又问。复有几贤于众生种。为善知识指授善恶。答曰不舍一切众生之类。是谓善知识。又问。世有几贤能报佛恩。答曰。获四无畏不断佛种。又问。世有几贤能供养如来。答曰。亿万劫行于中不惑。是谓供养。又问。世有几贤能护佛藏。答曰。尽其形寿不毁佛戒。又问。复有几贤能兴恭敬。答曰。守护诸根能闭六情。又问。何者世间名大珍宝。答曰。成就七宝者。又问。云何解知足行。答曰。修于第一无上慧义。又曰。云何于世少欲。答曰。不愿求于世。又问。云何解世无著。答曰。断诸结缚无复五盖。又问。世谁快乐无复众苦。答曰。无所系属故谓为乐。又问。云何无所系属。答曰。解知五阴十八本持空寂无为。又问。谁有此难。答曰。外舍六尘内舍六情。又问。谁度此岸。得至彼岸。答曰。立根得力成道者也。又问。云何菩萨施心不断。答曰。消除三想不兴尘劳。又问。云何持戒而不缺漏。答曰。道心坚固不舍弘誓。云何行忍遭对不惧。答曰。解心空寂不起恚本。云何菩萨修于精进。答曰。心之所念无有端绪。又问。云何禅定意不戏损。答曰。心定永寂不受外尘。云何慧业演畅诸法。答曰。分别义趣不舍道心。又问。云何菩萨修行慈心不舍道根。答曰。不舍众生见有度者。又问。云何菩萨行于悲心。答曰。思惟诸法而不退转。又问。云何菩萨喜意不断得至灭度。答曰。不兴我想计有吾我。又问。云何菩萨护心不断。答曰。守护道根毕至成佛。于其中间不兴余想。又问。云何菩萨立于信根。答曰。超越外法不与邪俱。又问。云何解空而无犹豫。答曰。解道非道道无根源。是谓菩萨摩诃萨所应行业。</p>
  <h2>四梵堂品第三十一</h2>
  <p>尔时濡首童真。内心自念。云何菩萨摩诃萨。于身口意净修梵行。周遍四荒往度众生。从一佛国至一佛国。未曾舍离众生。云何菩萨进成佛业。不失菩萨所行之定。佛知其意。即告之曰。如是如是。如汝所言。菩萨行本其类不同。吾今与汝敷演其义。谛听谛听。善思念之。对曰。如是世尊。</p>
  <p>佛告濡首。身行清净不为众恶。口行至诚不失法性。心念定意恐畏不动。是谓菩萨通慧之本。慈念众生不著爱欲。恒修不净恶露之观。守固其心不处愚闇。是谓菩萨通慧之本。在众如野不失威仪。进止行来仪容齐整。未曾违失如来禁戒。是谓菩萨通慧之本。于诸佛法悉皆解脱。无欲无为不可思议。圣众修习永无三乘。是谓菩萨通慧之本。于欲解脱晓了无形。嗔恚解脱痴懈亦然。修九次第不动禅觉。是谓菩萨通慧之本。不著欲界求转轮位。不处色界希望成福。复不思惟无色界道。是谓菩萨通慧之本。复于空无无愿无相。无不尽有漏之行。解了诸法如幻如化。是谓菩萨通慧之本。或有众生终不失意。从住至住爱憎意等。是谓菩萨通慧之本。不违过去诸法之本。未来现在亦复如是。于染无染不见染著。是谓菩萨通慧之本。</p>
  <h2>梵天请品第三十二</h2>
  <p>尔时最胜菩萨摩诃萨白佛言。世尊。身行清净不行恶业。演说言教终不虚妄。心念清净超越道根。尊今所论四等梵堂。慈悲喜护济度众生。一人不度终不忘舍。以慈去淫。以不净去净。观相无形。是谓菩萨通慧之本。于诸法本悉得解脱。于三法宝悉得解脱。有为无为有漏无漏。是谓菩萨通慧之本。已知无欲知之不生。嗔恚无本皆知为空。是谓菩萨通慧之本。行慈不断。不著欲界色无色界。于诸四禅尽不起想。是谓菩萨通慧之本。菩萨摩诃萨。恒入空无想愿。亦不求索诸法之相。或有菩萨发弘誓心。设我成佛国界众生无三乘道名。然我今日至诚。作佛成等正觉。广化众生不以为厌。尔时八千天人立于信地。魔王营从即还本所。</p>
  <h2>梵天嘱累品第三十三</h2>
  <p>佛告无畏梵天及诸大众诸菩萨等。吾从无数阿僧祇劫积功累德自致成佛。不染于世八法之累。一切众生蜎飞蠕动有形之类。染著五阴玩而不舍。是以贤圣不染八法。解知五阴十八本持空无所有。离世八事。利衰毁誉称讥苦乐。</p>
  <p>佛复告梵天。若有善男子善女人。讽诵受持此经典者。魔若魔天不能沮坏。何以故。诸佛世尊威神所护。若有善男子善女人。求于无上正真等正觉。皆由此典而取果证。佛复告梵天。吾今从劫至百千劫。满中众生。皆共称叹此经典者不能究尽。何以故。此经名曰无尽之藏。非是罗汉辟支所及。一名最胜菩萨所问。吾今嘱累此经。无令缺漏一字。味身句身。皆令具足。如我今日成于佛道。相有三十二。好有八十种。身黄金色圆光七尺。遍满三千大千世界。有一善男子善女人。至诚求佛道供养如来至真等正觉。不如弹指之顷诵此经典。何以故。如来至真等正觉。皆由此经而成佛道。须陀洹斯陀含阿那含阿罗汉辟支佛。皆由此典而得成就。尔时无畏梵天前白佛言。世尊。若有善男子善女人。至诚求佛。讽诵此经典戢念不忘。我等当拥护此善男子善女人。百由旬内。魔若魔天不得其便。佛告梵天。如是如是。如汝所言。过去当来现在诸佛皆诵此典。必至坚固终不退转。若有善男子善女人。修习四意止四意断四神足五根五力七觉意八贤圣道空无想无愿。皆由此典成就世间。便有四性比丘比丘尼优婆塞优婆夷。尔时濡首童真。最胜菩萨。尊者舍利弗。天龙鬼神干沓和阿须伦迦留罗栴陀罗摩休勒。闻佛所说。作礼而去。</p>
</body></html>