<!DOCTYPE html>
<html>
<head>
  <meta charset="utf-8"/>
  <meta name="author" content="求那跋陀罗/刘宋"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>央掘魔罗经卷第一</title>
</head>
<body>
  <h1 class="head">央掘魔罗经卷第一</h1>
  <p>如是我闻。一时佛住舍卫国祇树给孤独园。尔时世尊。与无量菩萨摩诃萨俱。及四部众无量诸天龙神夜叉。乾闼婆迦楼罗紧那罗摩睺罗伽。毗舍遮负多伽那阿磋罗檀那婆王。日月天子阿修罗及诸罗刹。护世主四天王魔天等俱。尔时世尊。广说妙法度脱众生。名曰执剑大方广经。初中后善。究竟显示善义善味纯一清净具足清白梵行之相。说斯经已。舍卫城北去城不远。彼处有村村名萨那。有一贫穷婆罗门女名跋陀罗。女生一子名一切世间现。少失其父。厥年十二色力人相具足第一。聪明辩慧微言善说。复有异村名颇罗呵私。有一旧住婆罗门师。名摩尼跋陀罗。善能通达四毗陀经。时世间现从其受学。谦顺恭敬尽心供养。诸根纯熟所受奉持尔时彼师暂受王请。留世间现守舍而去。婆罗门妇年少端正。见世间现即生染心。忽忘仪轨前执其衣。时世间现白彼妇言。仁今便为是我之母。如何尊处而行非法。内怀愧悚舍衣远避。尔时彼妇欲心炽盛泣泪念言。彼见断绝不随我意。若不见从要断其命。不使是人更余婚娶。即以指爪自画其体。淫乱弥炽自烧成病。行女人谄庄严其身。以绳自系足不离地。时摩尼跋陀事毕还家。见妇自悬以刀截绳。高声大叫而问之言。谁为此事。时妇答言。是世间现欲行非法。强见陵逼作如是事。摩尼跋陀先知其人有大德力。即思惟言。彼初生日。一切刹利所有刀剑悉自拔出。利剑卷屈坠落于地。令诸刹利皆大恐怖。其生之日有如此异。当知是人有大德力。思惟是已。语世间现汝是恶人毁辱所尊。汝今非复真婆罗门。当杀千人可得除罪。世间现禀性恭顺。尊重师教即白师言。呜呼和上。杀害千人非我所应。师即谓言。汝是恶人不乐生天。作婆罗门耶。答言和上。善哉奉命即杀千人。还礼师足。师闻见已生希有心。汝大恶人故不死耶。复作念言。今当令死。而告之言。杀一一人一一取指。杀千人已取指作鬘冠首而还。然后得成婆罗门耳。以是因缘名央掘魔罗。即白师言。善哉和上受教。即杀千人少一。尔时央掘魔母念子当饥。自持四种美食送往与之。子见母已作是思惟。当令我母得生天上。即便执剑欲前断命。去舍卫国十由旬少一丈。于彼有树名阿输迦。尔时世尊以一切智。如是知时如雁王来。央掘魔罗见世尊来。执剑疾往作是念言。我今复当杀是沙门瞿昙。尔时世尊示现避去。时央掘魔罗而说偈言。</p>
  <p class="l-js-5c">住住大沙门　　白净王太子</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　无贪染衣士</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　毁形剃发士</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　知足持钵士</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　无畏师子游</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　雄健猛虎步</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　仪雅鹅王趋</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　安详龙象行</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　明朗口初出</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　明朗盛满月</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　庄严真金山</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　千叶莲花眼</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　素齿白莲华</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　善说真言舌</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　眉间白毫相</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　光泽绀青发</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　过膝佣长臂</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　离欲马王藏</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　膝骨密不现</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　手足赤铜甲</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　轻举蹑虚足</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　迦陵频伽声</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　憍吉罗妙音</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　百亿胜光曜</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　诸根善调伏</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　十力悉具足</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　善持四真谛</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　说八道饶益</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　三十二相具</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　八十种妙好</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　永灭诸爱欲</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　莫令我起嗔</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　未曾见奇特</p>
  <p class="l-js-5c">我是央掘魔　　今当税一指</p>
  <p class="l-js-5c">住住大沙门　　修罗因陀罗</p>
  <p class="l-js-5c">及与诸罗刹　　降是三憍慢</p>
  <p class="l-js-5c">汝是何等人　　如是极疾行</p>
  <p class="l-js-5c">及我未下刀　　知时宜速住</p>
  <p class="l-js-5c">住住大沙门　　不闻我名耶</p>
  <p class="l-js-5c">我是央掘魔　　今当速输指</p>
  <p class="l-js-5c">住住大沙门　　其诸众生类</p>
  <p class="l-js-5c">若有闻我名　　一切皆怖死</p>
  <p class="l-js-5c">何况面见我　　而得全身命</p>
  <p class="l-js-5c">住住大沙门　　汝是谁速说</p>
  <p class="l-js-5c">为天为风耶　　于我前疾去</p>
  <p class="l-js-5c">住住大沙门　　我今已疲乏</p>
  <p class="l-js-5c">终不能及汝　　今当税一指</p>
  <p class="l-js-5c">住住大沙门　　汝善持净戒</p>
  <p class="l-js-5c">宜速输一指　　莫度我境界</p>
  <p>尔时世尊犹如鹅王。庠行七步师子顾视。为央掘魔罗而说偈言。</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无生际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住于实际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无作际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无为际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无老际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无病际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住不死际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无染际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无漏际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无罪际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住于谛际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住于法际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住如法际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住寂静际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住安隐际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无忧际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住离忧际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无尘际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住离尘际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无羸际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无灾际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无恼际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无患际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住离患际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无有际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无量际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无上际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住最胜际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住于恒际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住等高际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住于上际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住不坏际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住不崩际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无边际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住不可见　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住深法际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住难见际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住微细法　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住满法际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住极难见　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无定法　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无诤际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无分别　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住于无际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住解脱际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住寂静际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住寂止际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住上止际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无断际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住彼岸际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住美妙际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住离虚伪　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住破宅际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住伏慢际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住伏幻际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住伏痴际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住于舍际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住法界际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无入际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住纯善际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住出世际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住无动际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住殿堂际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住不悔际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住休息际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">税是等正觉　　输汝慧剑税</p>
  <p class="l-js-5c">我住究竟际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住三毒断　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住烦恼断　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住有余断　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住三毒尽　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住于灭际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住于舍际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住覆护际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住依怙际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住趣向际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住洲渚际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住容受际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住伏悭嫉　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住离渴际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住舍一切　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住离一切　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住一切止　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住断道际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住空乐际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住结断际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住爱尽际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住离欲灭　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">我住涅槃际　　而汝不觉知</p>
  <p class="l-js-5c">汝央掘魔罗　　我是等正觉</p>
  <p class="l-js-5c">今当输汝税　　无上善法水</p>
  <p class="l-js-5c">汝今当速饮　　永除生死渴</p>
  <p class="l-js-5c">住住央掘魔　　汝当住净戒</p>
  <p class="l-js-5c">我是等正觉　　输汝慧剑税</p>
  <p class="l-js-5c">汝当舍利刀　　疾来归明智</p>
  <p class="l-js-5c">莫随恶师慧　　非法谓为法</p>
  <p class="l-js-5c">应尝至药味　　然后深自觉</p>
  <p class="l-js-5c">一切畏杖痛　　莫不爱寿命</p>
  <p class="l-js-5c">取己可为譬　　勿杀勿教杀</p>
  <p class="l-js-5c">如他己不异　　如己他亦然</p>
  <p class="l-js-5c">取己可为譬　　勿杀勿教杀</p>
  <p class="l-js-5c">莫作罗刹形　　人血常涂身</p>
  <p class="l-js-5c">人血涂利剑　　不宜恒在手</p>
  <p class="l-js-5c">速舍首指鬘　　离是二生业</p>
  <p class="l-js-5c">二生非法求　　是则恶罗刹</p>
  <p class="l-js-5c">羔羊于母所　　犹尚知孝养</p>
  <p class="l-js-5c">哀哉汝可愍　　为恶师所误</p>
  <p class="l-js-5c">挥手奋利剑　　而欲害所生</p>
  <p class="l-js-5c">汝今所造业　　恶逆过禽兽</p>
  <p class="l-js-5c">杀害甚罗刹　　凶暴踰修罗</p>
  <p class="l-js-5c">永入弊魔党　　长与人类分</p>
  <p class="l-js-5c">咄哉恶逆者　　母恩世难报</p>
  <p class="l-js-5c">怀任十二月　　将护尽胎养</p>
  <p class="l-js-5c">既生常鞠育　　长夜忍苦秽</p>
  <p class="l-js-5c">今且观汝母　　血泪盈目流</p>
  <p class="l-js-5c">忘身爱念汝　　躬自持食来</p>
  <p class="l-js-5c">风吹发蓬乱　　尘土坌污身</p>
  <p class="l-js-5c">手足悉龟坼　　众苦集朽形</p>
  <p class="l-js-5c">久受饥渴恼　　寒暑亦备经</p>
  <p class="l-js-5c">逼切心狂乱　　愁毒恒怨嗟</p>
  <p>尔时彼母见佛世尊与央掘魔罗往反苦论。子心降伏纵身垂臂。念其子故说偈白佛。</p>
  <p class="l-js-7c">久失宝藏今还得　　尘秽坏眼今明净</p>
  <p class="l-js-7c">哀哉我子心迷乱　　常以人血自涂身</p>
  <p class="l-js-7c">极利刀剑恒在手　　多杀人众成尸聚</p>
  <p class="l-js-7c">当令此子随顺我　　今敬稽首等正觉</p>
  <p class="l-js-7c">多人见骂难听闻　　汝子如是切责我</p>
  <p>尔时世尊告央掘魔罗。此树下者是汝之母生育之恩深重难报。云何欲害令其生天。央掘魔罗非法谓法。如春时焰渴鹿迷惑。汝亦如是。随恶师教而生迷惑。若诸众生非法谓法。命终当堕无择地狱。央掘魔罗。汝今疾来归依如来。央掘魔罗。莫怖莫畏。如来大慈是无畏处等视众生如罗睺罗。救疗众疾无依作依。如来安隐是稣息处。诸无亲者为作亲善。诸贫乞者为作宝藏。失佛道者示无上道。为诸恐怖而作覆护。为诸漂溺而作舟梁。汝当疾舍利剑出家学道。顶礼母足悔过自洗。至诚启请求听出家。济度汝母离三有苦。今输税汝出家具足。汝今当饮甘露法水。汝久游恶道迷乱疲惓。今当休息。汝是税主我亦税主。为守道王于一切众生常受其税令得超渡生死有海。尔时央掘魔罗即舍利剑。如一岁婴儿捉火即放振手啼泣。时央掘魔罗舍鬘振手发声呼叫。亦复如是。如人熟眠蛇卒啮脚即时惊起振手远掷。央掘魔罗。速舍指鬘亦复如是。尔时央掘魔罗。如离非人所持。自知惭愧血出遍身泪流如雨。譬如有人为蛇所螫良医为咒令作蛇行。央掘魔罗宛转腹行三十九旋亦复如是。然后进前顶礼佛足。而说偈言。</p>
  <p class="l-js-7c">奇哉正觉第一慈　　调御人师为我来</p>
  <p class="l-js-7c">令我得度无知海　　愚痴闇冥涛波惑</p>
  <p class="l-js-7c">奇哉正觉无上悲　　调御人师为我来</p>
  <p class="l-js-7c">度我生死旷野难　　种种烦恼棘刺林</p>
  <p class="l-js-7c">奇哉正觉第一喜　　调御人师为我来</p>
  <p class="l-js-7c">令我得度诸迷惑　　邪见虎狼禽兽难</p>
  <p class="l-js-7c">奇哉正觉第一舍　　调御人师为我来</p>
  <p class="l-js-7c">令我得度无择狱　　永离炽然无量苦</p>
  <p class="l-js-7c">无依怙者为作依　　无亲厚者为作亲</p>
  <p class="l-js-7c">集众恶业趣大苦　　今为我来作归依</p>
  <p>尔时世尊告央掘魔罗。汝今可起速往母所。至诚悔过求听出家。尔时央掘魔罗。从佛足起往至母所。围旋多匝五体投地。至诚忏悔悲感大叫。即向其母而说偈言。</p>
  <p class="l-js-7c">呜呼慈母我大过　　集诸恶业成罪积</p>
  <p class="l-js-7c">随恶师教行暴害　　杀人一千唯少一</p>
  <p class="l-js-7c">我于今日归依母　　亦复归依佛世尊</p>
  <p class="l-js-7c">我今稽首礼母足　　唯愿哀愍听出家</p>
  <p>尔时彼母。说偈答言。</p>
  <p class="l-js-5c">我今已听汝　　出家为后世</p>
  <p class="l-js-5c">我亦求如来　　出家受具足</p>
  <p class="l-js-5c">奇哉难思议　　如来无有譬</p>
  <p class="l-js-5c">佛今度我子　　普哀诸世间</p>
  <p class="l-js-5c">如来妙色身　　功德无伦匹</p>
  <p class="l-js-5c">我今少称叹　　最胜天中天</p>
  <p>尔时世尊。以偈答言。</p>
  <p class="l-js-5c">善哉善女人　　当得无间乐</p>
  <p class="l-js-5c">今可听汝子　　于我前出家</p>
  <p class="l-js-5c">汝今年衰老　　出家时已过</p>
  <p class="l-js-5c">但当深信乐　　以法自稣息</p>
  <p class="l-js-5c">汝今且小待　　波斯匿王至</p>
  <p>尔时天帝释。将诸天众婇女眷属。放身光明照舍卫国。见央掘魔罗与佛相抗力屈心变摧伏归悔。发大欢喜而说偈言。</p>
  <p class="l-js-5c">奇哉十力雄　　调御无与等</p>
  <p class="l-js-5c">降伏央掘魔　　常血涂身过</p>
  <p class="l-js-5c">檀那因陀罗　　阿修罗罗刹</p>
  <p class="l-js-5c">凶暴夜叉鬼　　及余诸恶人</p>
  <p class="l-js-5c">那伽紧那罗　　大力迦楼罗</p>
  <p class="l-js-5c">彼闻央掘魔　　恐怖皆闭目</p>
  <p class="l-js-5c">何况人中王　　见而不恐怖</p>
  <p class="l-js-5c">彼初出生时　　龙神咸振惧</p>
  <p class="l-js-5c">一切诸刹利　　铠解刀剑落</p>
  <p class="l-js-5c">何况人中王　　见而不恐惧</p>
  <p class="l-js-5c">如是凶恶业　　如来悉调伏</p>
  <p class="l-js-5c">佛力不思议　　智慧境亦然</p>
  <p class="l-js-5c">奇哉央掘魔　　善住无染戒</p>
  <p class="l-js-5c">梵行甚清净　　犹如真金山</p>
  <p class="l-js-5c">奇哉我今日　　快得善法利</p>
  <p class="l-js-5c">我今当施兴　　央掘魔罗衣</p>
  <p class="l-js-5c">唯愿为我受　　世尊哀愍故</p>
  <p class="l-js-5c">今施央掘魔　　沙门随法服</p>
  <p class="l-js-5c">是大乞士王　　世尊善观察</p>
  <p>尔时帝释白央掘魔罗言。唯愿大士。受此天衣以为法服。时央掘魔罗谓帝释言。汝是何等蚊蚋小虫。我岂当受不信之施。汝是何等贪欲之驴。未度生死众苦长流。自性羸形何能施衣。当知汝是自性羸形。何能施人无价之衣。譬如国王有千力士。未见怨时便已躃地。何能与彼敌国大王千力士战。如是我受无价衣者。何能降伏亿烦恼魔及自性魔。我当断除无量烦恼如佛所叹。十二头陀沙门行法我应当学。汝非天王无异生盲。汝天帝释。不知差别。何等名为凶暴恶业。汝是蚊蚋。安能知我是凶恶人耶。呜呼帝释。汝知央掘魔罗是凶恶人。又能解知佛法正义。何等沙门初始出家习无价衣耶。汝都不知出家净法。呜呼帝释。汝是如来正法外人。如来长子上座迦叶。有摩尼等八万宝库及余宝藏其数无量。并余种种无价宝衣弃之如唾。出家学道行沙门法。受行十二头陀苦行。何故不习无价之衣为放逸耶。上座迦叶。弃舍种种甘膳之食。舍肉味食。受持修行不食肉法。家家乞食不恶恶想。始终常一苦乐无变。其所乞处有种种人。或言无者。或骂辱者。答言安乐。然后舍去心不倾动。若言有者不生贪喜。答言安乐。受之而去心不倾动。若以大财施众僧者。于未来世众僧受用。一一宝藏无有穷尽。以何等故不奉施僧。而自分付饿鬼贫穷孤独乞白。帝释。沙门法者不多积聚。乃至盐油亦不受畜。是沙门法。奴婢田宅若卖若买诸不净物非沙门法。是在家法。若施若受诸不净物。悉皆如是。汝大愚痴聚。如是等辈今当调伏。如治稊稗害善苗者。我之所杀作指鬘者。彼等悉是坏法众生。无有一人是比丘比丘尼优婆塞优婆夷者。</p>
  <p>尔时帝释谓央掘魔罗。不害相者是则为法。如来等视一切众生如罗睺罗。云何听许调伏恶人。央掘魔罗。言害与不害差别之相。汝云何知。如幻士方便他所不知。如是菩萨如幻境界。汝佛法外人。云何能知害与不害各有二种。有声闻不害。有菩萨不害。汝小蚊蚋。云何能知二种不害。汝之境界及菩萨境界差别之相。犹如蚊翼覆于虚空。譬如沙门非人所持。尔时大众应守护不。帝释答言。应当守护。问言。若因护死谁应得罪。帝释答言。净除害心无得罪者。央掘魔罗言。如是调伏诸恶象类。若令彼死守护之人无得罪者。当得无量殊胜功德。如是害不害相差别难知。是名菩萨不害。问言。譬如良医疗治病人以钩钩舌。彼若死者医有罪不。答言无也。彼良医者多所饶益。除有害心。问言。如是调伏诸恶象类。若令彼死为有罪不。答言无也。当得无量殊胜功德。除有害心。问言。譬如弟子从师受学。因教而死师有罪不。答言无也。除有害心。问言。如是威德众生明显众生。恶象类者见之而死。有遮罪不。答言无也。除有害心。是故帝释。汝不知善业恶业差别之相。不知沙门非沙门差别之相。诸恶象类坏正法者应当调伏。如上座迦叶等八十大声闻。乃至亿耳。一切皆舍诸大宝藏。出家学道于正法中少欲知足。比丘何须习无价衣。是等一切剃发除慢。孤游持钵乞食活命著坏色衣。如是比丘云何放逸。常为寒暑饥渴所逼。足蹈尘土恒如野鹿。不越小戒如牦牛爱尾守护不舍如乌伏子。如折牙象无复形好。彼复何须习无价衣。汝正法外人慎勿复语。如彼外道旃陀罗辈毕竟不入二生众中。汝亦如是。是正法外旃陀罗也。汝小蚊蚋默然无声。</p>
</body></html>