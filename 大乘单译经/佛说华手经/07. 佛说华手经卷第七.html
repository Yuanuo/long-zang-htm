<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>佛说华手经卷第七</title>
</head>
<body>
  <h1 class="head">佛说华手经卷第七</h1>
  <h2>得念品第二十三</h2>
  <p>佛告舍利弗。汝复欲闻菩萨心不。唯然世尊。今正是时。应当更说菩萨真心。以是真心则能修集无上菩提。佛告舍利弗。乃往过去无量无边不可思议阿僧祇劫。尔时有佛。号德王明如来应供正遍知明行足善逝世间解无上士调御丈夫天人师佛世尊。出现于世。舍利弗。是德王明佛。声闻大会八万四千。菩萨众会数亦如是。时彼声闻一一会中八万四千人皆得阿罗汉。其诸菩萨一一会中八万四千人得阿惟越致。德王明佛。尔所漏尽心得自在。大阿罗汉诸须陀洹及斯陀含阿那含众复倍是数。时有王子名曰得念。往诣佛所头面礼足却住一面。王子见佛有大威德。作如是思惟。佛为希有。成就如是甚深功德。我当何缘得集如是佛之智慧及相好身。即随所念以偈问佛。</p>
  <p class="l-js-5c">我今见世尊　　愿当得是智</p>
  <p class="l-js-5c">行何业因缘　　逮此无上慧</p>
  <p class="l-js-5c">佛身色第一　　犹如星中月</p>
  <p class="l-js-5c">神通力无比　　能随众说法</p>
  <p class="l-js-5c">智慧无与等　　如释天中尊</p>
  <p class="l-js-5c">于法得自在　　我今问是事</p>
  <p class="l-js-5c">佛智净无碍　　三世皆达通</p>
  <p class="l-js-5c">一切众所尊　　为我说此事</p>
  <p class="l-js-5c">世尊昔曾见　　无央数诸佛</p>
  <p class="l-js-5c">咨问菩提因　　愿今为我说</p>
  <p class="l-js-5c">今问无碍智　　云何证佛道</p>
  <p class="l-js-5c">一切众所归　　得度生死苦</p>
  <p>舍利弗。时德王明佛。以偈答曰。</p>
  <p class="l-js-5c">童子汝所说　　其事实如是</p>
  <p class="l-js-5c">我曾见诸佛　　数如恒河沙</p>
  <p class="l-js-5c">见佛过恒沙　　名数不可尽</p>
  <p class="l-js-5c">亦于恒沙劫　　问佛如是事</p>
  <p class="l-js-5c">汝发菩提心　　当成两足尊</p>
  <p class="l-js-5c">今听我所说　　闻已如说行</p>
  <p class="l-js-5c">常行施不怠　　持戒不休息</p>
  <p class="l-js-5c">多闻无厌足　　修习真智慧</p>
  <p class="l-js-5c">佛略说此偈　　见童子无厌</p>
  <p class="l-js-5c">欲令成佛道　　更为广分别</p>
  <p class="l-js-5c">汝布施不懈　　持戒净无倦</p>
  <p class="l-js-5c">问智者无厌　　是真智因缘</p>
  <p class="l-js-5c">真智无方所　　亦无常住处</p>
  <p class="l-js-5c">因缘问诸佛　　故生真智慧</p>
  <p class="l-js-5c">佛智不依眼　　眼性自空故</p>
  <p class="l-js-5c">是以不应著　　当求佛智慧</p>
  <p class="l-js-5c">耳鼻舌身根　　及意亦如是</p>
  <p class="l-js-5c">此诸入皆空　　无可贪著相</p>
  <p class="l-js-5c">四大合成身　　心所依止处</p>
  <p class="l-js-5c">是从忆想生　　忆想亦非有</p>
  <p class="l-js-5c">若不依止身　　亦不依寿命</p>
  <p class="l-js-5c">又不依财利　　则能得佛道</p>
  <p class="l-js-5c">常应求出家　　常勤精进行</p>
  <p class="l-js-5c">常厌秽诸欲　　为离恶道故</p>
  <p class="l-js-5c">汝所行布施　　为一切众生</p>
  <p class="l-js-5c">于众不分别　　亦不戏论施</p>
  <p>时得念王子。信心欢喜即于佛前。而说偈言。</p>
  <p class="l-js-5c">世尊能断疑　　拔出生死道</p>
  <p class="l-js-5c">说是深净法　　为我作大利</p>
  <p class="l-js-5c">我谓便成佛　　已坐于道场</p>
  <p class="l-js-5c">坏一切魔缚　　从佛闻法故</p>
  <p class="l-js-5c">我便为众导　　能动大千界</p>
  <p class="l-js-5c">现种种神通　　从佛闻法故</p>
  <p class="l-js-5c">谓便舍大寿　　已入于涅槃</p>
  <p class="l-js-5c">一切法皆空　　生是真智故</p>
  <p class="l-js-5c">知法灭尽相　　灭法无处所</p>
  <p class="l-js-5c">有为皆尽灭　　尽灭即为空</p>
  <p class="l-js-5c">我今诣父母　　报谢并奉辞</p>
  <p class="l-js-5c">于佛法出家　　为修菩提故</p>
  <p class="l-js-5c">即时礼佛足　　绕三匝已去</p>
  <p class="l-js-5c">行趣父母所　　中道值恶魔</p>
  <p class="l-js-5c">恶魔生是念　　王子欲出家</p>
  <p class="l-js-5c">我当作障碍　　娆乱坏其心</p>
  <p class="l-js-5c">即立于中路　　借问王子言</p>
  <p class="l-js-5c">疾行将何趣　　小住欲相问</p>
  <p class="l-js-5c">王子时答曰　　吾从佛所来</p>
  <p class="l-js-5c">得闻无上法　　今欲修习之</p>
  <p class="l-js-5c">魔言汝善哉　　精进求佛道</p>
  <p class="l-js-5c">但应先受欲　　然后当出家</p>
  <p class="l-js-5c">汝生尊贵处　　民财富无量</p>
  <p class="l-js-5c">当先受世乐　　勿于后生悔</p>
  <p class="l-js-5c">如是尊贵处　　妙五欲难得</p>
  <p class="l-js-5c">若今舍出家　　后必生悔心</p>
  <p class="l-js-5c">即时王子曰　　受欲终无安</p>
  <p class="l-js-5c">汝以颠倒心　　赞是虚秽法</p>
  <p class="l-js-5c">汝说富贵难　　离八难甚难</p>
  <p class="l-js-5c">我今遇是时　　出家修佛道</p>
  <p class="l-js-5c">我了知欲界　　色无色界过</p>
  <p class="l-js-5c">三界苦无常　　断爱得寂灭</p>
  <p class="l-js-5c">当证无为法　　大利益众生</p>
  <p class="l-js-5c">度脱生病死　　往来众勤苦</p>
  <p>时失念魔。语王子曰。仁者自言志求佛法。我今亦当相化利益。时得念言。且为吾说闻已当知。魔言。立誓乃为汝说。王子答曰。咄哉仁者。吾先相语闻已当知。魔谓得念。汝不应说闻已当知。应如是言。但见教化当随教行。得念对曰。吾今不应如弟子法随教便行。所以者何。汝若于法生非法想。于非法中而生法想。以是教吾吾当思惟。善者随行不善则弃。故智者法闻已当知。汝欲令吾先定立誓如教便行。是凡夫事非智者业。是魔所为非佛法也。故不随汝先定立誓。惧有智者讥呵我言。云何立誓而后自违。时魔念曰。今是王子聪明黠慧。不肯立誓难可诳惑。作是念已语得念言。善哉王子。智者之法不应先誓。虽然我今教汝汝当信受。于何事中。见多过咎应当舍离。见有少过当亲近之。王子闻已即谓魔曰。咄哉丈夫。汝今不应作如是说。所以者何。多过少过皆不应近。譬如多毒能伤害人少亦能害。如转轮王饭中有毒能害于人。若下贱者饭中有毒亦能害人。是故当知。多过少过深智之人皆应舍离。智所近法无诸过失。无热无恼不动寂灭究竟安乐。时魔生念。今教是人不肯信受而逆酬答。悉能通达反令我疑。虽然更有一理。是王子心少过多过俱不欲受。而菩萨行多诸过咎。久处生死往来众趣。贪欲嗔恚愚痴等过。非时求者强来从索所爱重物。头目髓脑及诸身分。菩萨行中有如是咎。是王子心少过尚舍何况多失。今若闻此菩萨行中有如斯咎。或当退转入小乘法。入泥洹者如是犹差。此则便为大坏其心。思惟是已语王子曰。善哉善哉诚如所言。多过少过皆不应近。是智者法。我所说谬不达汝心。王子当知。唯有泥洹无诸过咎。是故汝当一心勤求。止勿往来经历生死数受众苦。王子当知。受胎甚苦。处胎时苦。出时亦苦。爱别离苦。怨憎会苦。是身无常空不坚固。养育勤劳寿命危脆。是无常事甚可怖畏。无边生死何可穷尽。智者闻是足生厌离。汝向自言。诸佛难值八难离难。人身难得经法难闻信之亦难。汝今皆已具得斯事。不应空舍当生厌离。即于此身便入泥洹。我本意者正欲说此。故先令汝立决定誓。乃谓我言闻已当知。王子答曰。若仁者。言生老病死数数受苦可如所说。若言此身当入泥洹。是则不可。我闻此已。乃于众生转增慈悲。众生可愍于老病死数数受苦。我得阿耨多罗三藐三菩提时。为转无量老病死苦。而为说法令得永离。仁者希有大见利益。我闻汝说生死苦时。便于众生而起大悲救护之心。若我此身即入泥洹谁当救者。又今于汝闻是事已。转坚固我大愿庄严。尔时弊魔语王子言。汝说少过尚不应近。今以何故欲入生死。答言仁者。阿耨多罗三藐三菩提中。无一过咎故应习近。魔言王子。无上道中虽无过咎谁当相与。我求佛道尚不能得。而况汝耶。我本生念当得佛道。发是邪心。即时便有无数乞人。来从我索头目髓脑及诸身分。又言王子。我舍头目及手足等与诸乞人。血流成河。汝欲见不。答言欲见以为利益。魔即生念。此王子心于无上道如似可转。作如是言。我欲见此以为利益。魔即化作四大血池。其血充满。于此池边流四血河。积诸人头如须弥山。有始坏者。有已青瘀黄赤白等。亦复变作诸死人尸积若众山。或截手足或复出眼。或割耳鼻断诸身分。又作夜叉诸啖人鬼。四边充满甚可怖畏。或执刀杖弓矢鉾戟。担山吐火雷电霹雳。或复变作诸恶虫兽师子熊罴虎豹之头。牛马驼象猪犬之头。蛇头鱼头摩伽鱼头。此诸鬼等或执毒蛇或口吐火。或有二头五头十头百千万头。或有一舌二舌十舌百千万舌。一眼二眼五眼十眼百千万眼。各出大声甚可怖畏。各共嗔语嗔目看视。啮唇吐舌四面围绕。变作如是可畏事已。语王子言。汝今见是四大血池出四大河流血满不。王子言见。魔言此皆是我本发无上道心时有诸乞人。来从我索头目髓脑种种身分。所有流血成此大河。汝又见此须弥山等人头聚不。王子言见。魔言此皆是我往昔施诸乞人所断之头。汝复见是如四大山死人尸聚或截手足及耳鼻等诸身分不。王子言见。魔言此亦是我本为菩萨行佛道时。施诸乞人所舍之身。汝复见是四边夜叉诸恶鬼等可怖畏不。王子言见。魔言若人发阿耨多罗三藐三菩提心。即便为是诸鬼所恼。从乞头目耳鼻手足种种身分。我从往昔发心已来。断尔所头及诸身分。魔复化作大罗刹众。语王子言。汝又见是罗刹众不。王子言见。魔言若发无上菩提心者。是诸恶鬼残食五藏。饮心七渧断其命根。汝今当知。若不舍离是菩提心。不脱此苦。我本思惟是事甚难终不可得。不能堪受此众苦恼。是故退转于无上道。当退转时即脱此苦安隐快乐。是故我今为利益汝。说如斯事。勿复发是无上道心。汝若发者受此苦分不得解脱。得念王子作是思惟。我于佛所发阿耨多罗三藐三菩提心欲趣父母。是人中路而见沮坏。此或是魔化为人身。若魔所使。或于佛道而起退转懈怠之心。故来坏我。此人先世必有重罪。是故今有尔所乞人。来索头目种种身分断其命根受此衰恼。复次是诸乞人。能助菩萨成无上道。所以者何。此等乞人从处处来。皆以贪欲嗔恚愚痴嫉妒憍慢。故从菩萨非时乞求。若我不能满此众生世间愿者。云何能与出世间利。是人懈怠不能深乐无上道故。便生退转。我今见此转加精进求无上道。假使我于一息之顷。舍尔所身乃至究竟最后边身。常于一念舍尔所身。心终不退。我今当发大愿庄严。此诸众生以烦恼力起是罪业。我要当得无上菩提断烦恼故。而为说法。思惟是已便语魔言。咄哉仁者。甚为希有。大见利益。安隐求者。开菩提者。能示现我如是等事。我见此已发大庄严。转增坚固深乐菩提。时魔生念。今此王子见是变化。倍复精进深乐菩提。作是念已语王子言。仁者若不信受我语。今小相离自当知之。时诸魔民即语魔曰。今是王子不受汝教。可小远去。我甚饥渴。当坏其身残食五藏饮其心血。或复有言。汝小远去。我当碎灭此王子身。或有言曰。汝小避去我索其头。或有鬼言。我从索眼耳鼻舌等种种身分。有罗刹言汝小离之。今是王子命尽时到。汝欲利益而不肯受。我今杀害食其血肉。世世受胎处胎出胎。我常随逐而残食之。有夜叉鬼更相谓言。是人无力不随主教。今当收捕系缚杀害坏裂其身。时失念魔语罗刹言。汝等小住。我当令此得念王子转是邪见。为之长夜作善知识。汝等小住当识汝恩。我今欲令生正见心。若复不舍恶邪见者便相随意。若能转者当报汝恩。此王子后亦当报我。时失念魔第二第三语王子曰。当受此言。我是深心求益利者。为汝尽形作善知识。今可舍是颠倒邪见。王子当知。是无上道难得难证。汝复欲见诸大菩萨命终之后所生处不。答言欲见。时失念魔即于其处化大地狱。语王子言。汝今见是地狱众生种种考掠受诸苦不。王子言见。魔言是人皆坐先世初发无上菩提心时。非时求者强来从索所爱重物。以悭惜故起嗔恨心受此罪报。但为外物尚生此中。况复来索头目髓脑而无嗔心。以嗔心故便受此罪。汝若悭惜不肯与者则生是中。设复与之而生嗔恨亦堕是中。二边不免俱受此苦。王子当知。若施求者不生嗔心。此诸夜叉亦于胎中。生时生已杀害割截。分裂支体各自持去。王子当知。是菩萨道二边有过。若与不与俱亦不善。汝不信我。当问是人何故生此。王子问言。咄诸仁者。汝以何故皆生是处。诸人答言。我等往昔修佛道时。于诸求者生悭贪心故生此中。又言我等本求佛道。诸乞人来割截我身。我于尔时生嗔恨心故堕斯处。是故王子。汝当随顺此人所说。莫入是中后生悔恨。尔时王子。即谓魔曰。咄哉仁者。深见利益。示我地狱及此菩萨。吾从今日于所重物。无有悭吝不施之心。若施乞人终不嗔恨。所以者何。生地狱者是悭贪报非布施果。咄哉仁者。今可共诣德王明佛当问此事。随佛所说俱共行之。失念魔言。我今何用诣佛所为。汝欲往者自可随意。所以者何。我恐彼佛还教我发无上道心。得念王子。复语魔言。汝自云是深求利者。求安隐者。必共我诣德王明佛。随佛所说当共修行。如是至三魔亦不肯。王子且置。我本曾已随佛语故备受众苦。今不能往。王子即时执手牵引俱诣佛所。头面礼足于一面坐。以先所论具向佛说。佛言得念。善哉善哉。汝能不随此人所说。是失念魔。诳惑欲障汝菩萨道。即时王子告失念曰。汝今应当归佛归法归比丘僧。魔言且止。我不归命佛法及僧。语已便默。尔时王子谛视魔已一心立誓。若我至心求佛道者。当令是魔为比丘形。即时失念剃头法服。执持应器立于众中。自见其身出家法服持钵执锡为沙门像。而白佛言世尊。若本无心归命三宝。强变其形为沙门像。法应尔耶。佛告失念。谁强与汝剃头法服应法器耶。应即生念。无人与我剃头法服为沙门者。我今何不弃舍而去。即欲自释法服应器而不能离。便作是念。我住此众随几所时常为人笑。可于此没还本宫殿。作是念已忽然不现。上升天宫语诸眷属。汝等勿谓我为比丘。犹故是本失念魔王。吾欲往诣德王明佛有所娆坏。而反使我变为此像。甚可笑也。时诸眷属骂言。秃人勿为狂言。汝则非复是魔天王。今更有王在此宫殿。失念闻已深生恼悔。悲号啼哭还到佛所。德王明佛以神通力。即时化现阿鼻地狱。中有狱卒。持热铁丸大如须弥。东西推求失念魔王。为何者是。有人问言。何用之为。狱卒答言。我欲以此大热铁丸著其口中。更有人言。此失念魔已作沙门得脱地狱。或有狱卒。持大火山置两肩上。东西推觅失念魔王。为何者是。有人问言。何用之为。狱卒答言。欲以火山焚碎其身。有人谓言。是失念魔已得出家脱地狱苦。或有狱卒。以铁刀山猛火炎起置其肩上。东西推求失念魔王。为何者是。有人问言。何用之为。狱卒答言。欲以刀山斩截其身。有人谓言。失念魔王已于德王明佛法中出家脱地狱苦。或有狱卒。肩负大镬盛满融铜。东西推觅失念魔者。今何所在。有人问言。汝用之为。狱卒答言。欲以融铜灌其口中。烧其唇舌咽喉五藏燋烂下过。有人谓言。是失念魔于德王明佛法中出家脱地狱苦。或有狱卒。手执铁叉弓矢牟戟种种器杖。东西推求作如是言。失念魔者今在何所。有人问言。何用之为。狱卒答言。我欲以种种器杖斫刺割截残害其身。有人谓言。是失念魔王已得出家脱地狱苦。时失念魔。于地狱中。闻诸狱卒可畏音声。收捕系缚打斫刺割。坏裂其身勿纵令活。闻是事已甚大怖畏。作是念言。今自眼见无所复疑。我定衰退失本天宫入大地狱。诸狱卒等四边唱唤欲收捕我。今当何怙。唯出家法可以依恃。若佛信我至诚心者。当于佛法出家为道。冀得脱此大地狱苦。可以此意向王子说。作是念已。即向得念。具陈斯事言我欲于佛法出家。得念答言。汝若能以信乐清净。而发无上菩提心者。然后乃可于法出家。所以者何。诸佛法中不但正以剃头染服名为出家。随其出家所应行法。汝当行已乃得出家。失念当知。于佛法中。若有贪著我我所者及分别者。不名出家。失念。汝当先发无上菩提之心。然后正观。以何法故名为地狱。地狱体性如是推求。必当不得地狱定性。亦复不见入地狱法及不入法。时失念魔即发无上菩提之心。常乐正观如是法相。不久便得无生法忍。舍利弗。得念王子一心开导是失念魔。令离诸恶至不退地。德王明佛便为之授无上道记。舍利弗。是则名为真菩萨心。诸菩萨等以是心故。能集无量无边佛法。舍利弗。汝谓失念是异人乎勿造斯观。即是过去拘珊提佛。于此贤劫度脱众生已入涅槃。时得念者岂异人乎。今此众中坚意菩萨摩诃萨是。舍利弗。尔时得念到父母所。于一面立白父母言。我今欲于德王明佛法中出家。于父母前而说偈言。</p>
  <p class="l-js-5c">我于法出家　　父母勿障碍</p>
  <p class="l-js-5c">出家佛所赞　　是众乐之本</p>
  <p class="l-js-5c">欲得帝王乐　　生天及财富</p>
  <p class="l-js-5c">欲求功德慧　　当于法出家</p>
  <p class="l-js-5c">父母今尊贵　　本行施戒故</p>
  <p class="l-js-5c">更造功德本　　当得为法王</p>
  <p class="l-js-5c">本行施戒忍　　今得为人王</p>
  <p class="l-js-5c">若欲增长善　　今可行出家</p>
  <p class="l-js-5c">人受福报尽　　后堕诸恶道</p>
  <p class="l-js-5c">起重罪业故　　不能值诸佛</p>
  <p class="l-js-5c">若人舍余福　　出家行善法</p>
  <p class="l-js-5c">则能离八难　　常得值诸佛</p>
  <p class="l-js-5c">见佛速得信　　以信生恭敬</p>
  <p class="l-js-5c">敬心顺行道　　疾得成菩提</p>
  <p class="l-js-5c">若欲离诸难　　当远恶知识</p>
  <p class="l-js-5c">随我学出家　　是众乐之本</p>
  <p class="l-js-5c">诸天龙鬼神　　及乾闼婆等</p>
  <p class="l-js-5c">无能作障碍　　令我不出家</p>
  <p class="l-js-5c">若欲作障碍　　徒自起罪业</p>
  <p class="l-js-5c">如大力象王　　坏琐能随意</p>
  <p class="l-js-5c">我今亦如是　　断弃贪爱缚</p>
  <p class="l-js-5c">断已当出家　　无人能转者</p>
  <p class="l-js-5c">父母敬其德　　默然听出家</p>
  <p class="l-js-5c">即右绕已去　　迳往诣佛所</p>
  <p class="l-js-5c">诣佛出家已　　无量众生闻</p>
  <p class="l-js-5c">心皆生信乐　　随王子出家</p>
  <p class="l-js-5c">王子善知识　　无量长者子</p>
  <p class="l-js-5c">信佛法微妙　　皆共行出家</p>
  <p class="l-js-5c">王闻子出家　　亦舍国尊位</p>
  <p class="l-js-5c">即与八十亿　　七十那由他</p>
  <p class="l-js-5c">如是等眷属　　悉共行出家</p>
  <p class="l-js-5c">尔时王夫人　　闻王出家已</p>
  <p class="l-js-5c">与八万婇女　　亦共行出家</p>
  <p class="l-js-5c">皆随此王子　　而发大乘心</p>
  <p class="l-js-5c">如是赞出家　　谁不随学者</p>
  <p>舍利弗。汝谓是得念父种善根王为异人乎。勿造斯观。即我身是。尔时世尊。而说偈言。</p>
  <p class="l-js-5c">时王及大臣　　婇女诸眷属</p>
  <p class="l-js-5c">二万一千岁　　俱净修梵行</p>
  <p class="l-js-5c">命终时彼佛　　处众而微笑</p>
  <p class="l-js-5c">与彼王授记　　说其本行愿</p>
  <p class="l-js-5c">是王修梵行　　深发大乘愿</p>
  <p class="l-js-5c">终不堕诸难　　常生无难处</p>
  <p class="l-js-5c">是王无量劫　　供养无数佛</p>
  <p class="l-js-5c">贤劫成世雄　　号曰释迦文</p>
  <p class="l-js-5c">是王诸眷属　　得念等比丘</p>
  <p class="l-js-5c">释迦文佛所　　出家为弟子</p>
  <p class="l-js-5c">皆净修梵行　　终还得人身</p>
  <p class="l-js-5c">于佛灭度后　　广分布舍利</p>
  <p class="l-js-5c">斯等于末世　　佛法将灭时</p>
  <p class="l-js-5c">还得共听闻　　我今所说经</p>
  <p class="l-js-5c">佛慧净无碍　　演智光所说</p>
  <p class="l-js-5c">诸有所言论　　终归皆真实</p>
  <p class="l-js-5c">若人闻是法　　深信衣毛竖</p>
  <p class="l-js-5c">则不生狐疑　　我未得受记</p>
  <p class="l-js-5c">若人在末世　　于深法得忍</p>
  <p class="l-js-5c">便应作是念　　我闻法王说</p>
  <p class="l-js-5c">比丘比丘尼　　诸清信士女</p>
  <p class="l-js-5c">能乐是深法　　我皆与授记</p>
  <p class="l-js-5c">佛说此法时　　于大众会中</p>
  <p class="l-js-5c">具满八十亿　　七十那由他</p>
  <p class="l-js-5c">皆得柔顺忍　　为小法王子</p>
  <h2>正见品第二十四</h2>
  <p>尔时世尊告舍利弗。所言正见为何谓也。舍利弗。其正见者。无高无下等观诸法。又是见者等不异故。故名正见。何谓为等。眼即涅槃不离眼有涅槃。眼及涅槃是二同等。以何故等。非眼眼等。非涅槃涅槃等。何以故。眼中无眼。涅槃中无涅槃。眼中无涅槃。涅槃中无眼。眼及涅槃无二无别。无二别故故名为等。耳鼻舌身意等即涅槃。不离意有涅槃意及涅槃是二同等。以何故等。非意意等。非涅槃涅槃等。何以故。意中无意。涅槃中无涅槃。意中无涅槃。涅槃中无意。意及涅槃无二无别。若无分别是法即空。空即同等。是名正见。又舍利弗。是正见故名为正见。于是正中无有邪相。故名正见。复次是见无称无量故名正见。云何名为坏正见相。舍利弗。如是诸经违逆不信。不受不赞不如说行。名坏正见。又舍利弗。分别诸法此则名为深坏正见。何以故。无分别者即得正见。如经中说。若圣弟子不念地相。亦复不念此地彼地。我在地中地在我中。不念余大水火风等。不念梵世光音遍净。不念广果无诳无热空处识处无所有处非有想非无想处。不念涅槃。亦复不念此彼涅槃涅槃中我我中涅槃。舍利弗。又正见者无一切见。何以故。诸有所见皆是邪见。无一切见即是正见。舍利弗。又正见者不可言见。何以故。一切言说但空音声。或人于此而生贪著。舍利弗。又如如来所知正见。于是见中无有邪见。何以故。一切言说皆住如中。如不可说言说亦然。舍利弗。一切身业亦复如是安住如中。无正无邪无有分别。舍利弗。一切诸业皆住如中。非正非邪无有分别。一切业报亦住如中。如业相说。是故如来真实说者。作如是言。若有作业必有业报。业报随业。如是舍利弗。是智名为分别五道。五道智者皆是非智。一切五道从非智生。舍利弗。菩萨闻是不应惊畏起退没也。舍利弗。有四种法。若习近者。增长愚痴不生智慧。何谓为四。读讽修习外道经典。是增愚痴不生智慧。亲近修习诸邪见法。是增愚痴不生智慧。乐决断事。是增愚痴不生智慧。斯诸深法与空相应。不受不读亦不正观。是增愚痴不生智慧。是名为四。舍利弗。违此四法能生智慧应当修习。何谓为四。修习正见能断邪见。是第一法。能破愚痴得生智慧。若有读诵外经典处。修净行者当远舍离不应止住。是第二法。能破愚痴得生智慧。舍利弗。若诸住处有断事人。修净行者不应同止。若欲住者但说正道莫杂非法。以灭是事安隐同行。亦为折伏非法者故。亦和合僧不令坏故。是第三法。能破愚痴得生智慧。舍利弗。斯诸深经一心听受。如说修行为人敷演令法久住。是第四法。能破愚痴得生智慧。是名为四。舍利弗。菩萨法者。深行惭愧持戒律净。不起业故。菩萨应生无所畏心。庄严愿故。菩萨常应修大人行起大进行不懈息故。</p>
  <h2>叹教品第二十五</h2>
  <p>佛告舍利弗。菩萨若为拥护正法了达真论。问我弟子。如来尔时甚为庆慰。何以故。继佛种故。是故汝等声闻弟子。应为菩萨演说正法示教利喜。当得无量无边福德。舍利弗。若我弟子比丘比丘尼优婆塞优婆夷。念佛念法亦念如来。为求法故无量无边阿僧祇劫受诸勤苦。以如是念为菩萨说乃至一偈。又作是念。此诸菩萨或闻是法示教利喜。当种善根修习佛法。得阿耨多罗三藐三菩提。为断无量无边众生无始生死诸苦恼故。而为说法。所得福德。假令有形若四天下。所有众生皆得人身。于此福德各持一分。搏若须弥山。而此福德犹不灭尽。又舍利弗。置四天下若小千中千大千世界所有众生。有色无色有想无想非有想非无想。假令一时皆得人身。各以一器大如须弥。于此福德盛满而去。犹不灭尽。舍利弗。我诸弟子比丘比丘尼优婆塞优婆夷。为菩萨说一四句偈示教利喜。得是无量无边福德。舍利弗。是诸菩萨若知此人为其说法。得大利益故能得成尔所佛法。又能增长佛之智慧。若以顶戴及肩荷负。一切乐具而供给之。乃至得成无上菩提。先为说法令见四谛。舍利弗。是诸菩萨虽作如是供给利益未报其恩。何以故。由此人故能见无量无边佛法。是故当知为诸菩萨讲说法者其恩难报。舍利弗。乃往过去无量无边阿僧祇劫。尔时有佛。号曰普守如来应供正遍知明行足善逝世间解无上士调御丈夫天人师佛世尊。寿七万岁。其声闻众有三大会。初会说法八十那由他人皆得成道。中会说法六十那由他人。后会说法四十那由他人亦皆得道。舍利弗。彼佛灭后正法住世满四千岁法欲灭时。有一比丘名曰妙智。利根聪达多闻智慧。时阎浮提王名曰欢喜。王所住城亦名欢喜。其城纵长十二由旬广七由旬。丰乐安静人民充满。时此城中有一长者名曰柔软。长者有子名曰利意(丹喜)。诣妙智所于一面坐。妙智比丘即时为说菩萨之法。是长者子闻法欢喜。即持宝衣价直亿金以为供养。作如是言。善哉法师。所说微妙愿顾我舍说如斯法。当令我等获大利益。法师法施亦复大果。我从今日当尽形寿。供养衣服饮食汤药资生所须。并及法师同意徒友。我亦尽形供养供给。妙智比丘可言善哉。时长者子头面礼足右绕已去。于后妙智往诣其舍。教化利意(丹喜下同)父母眷属。皆令志求无上菩提。是长者子以此福德。经历无量阿僧祇劫未曾离佛。常得闻法。遇善知识。舍利弗。汝谓利意是异人乎。勿造斯观即我身是。时利意父柔软长者迦叶佛是。舍利弗。汝意谓是利意父母家内眷属。于无上道有退转乎。勿造斯观。何以故。是诸人等皆已必定无上菩提。今于我所净修梵行。吾即为授无上道记。舍利弗。妙智比丘即于彼身而般涅槃。若此比丘不以小乘入涅槃者。但为利意一人说法福德因缘应成佛道。况乃复为柔软长者及诸眷属说法福德。舍利弗。若是比丘不入涅槃。不见世界所有一切供养之具能报其恩。何以故。我从妙智得闻法故。逮大净妙甚深佛法。是故当知。若人能为菩萨说法示教利喜。必获无量无边福德。何以故。菩萨发心为起无量利益事故。舍利弗。譬如大海初渐起时。当知皆为有价无价摩尼宝珠作所住处。此宝皆从大海生故。菩萨发心亦复如是。初渐起时。当知便是诸智慧宝之所生处。若有世界及出世界有漏无漏有为无为若垢若净一切法器。舍利弗。譬如大海初渐起时。当知便为大身众生作所住处。从中生长滋育繁茂。菩萨发心亦复如是。初渐生时。当知便为无量无数大智慧身大善根身诸众生身作所住处。皆依是心渐得增长。舍利弗。譬如大海初渐起时。当知便为诸大龙王作所住处。其大龙王不为金翅之所吞食。双翼扇风亦不能恼。是诸龙王从大海出。能起大云覆八万洲。普注洪泽无不沾洽。舍利弗。菩萨发心亦复如是。初渐生时。当知便为成佛道时大菩萨龙作所住处。是大龙王不为金翅之所吞食。如是菩萨住深佛法。魔若魔民不能得出。是大龙王不为金翅翼风所恼。若欲恼者即时消灭。菩萨如是。魔若魔民不能恼坏。欲生恼心即皆消灭。能坏魔缚魔业魔事。舍利弗。是大龙王从大海出。于四天下及八万洲。普降慧泽皆令沾洽。卉木丛林百谷药树皆得生长。亦令二足四足众生无饥渴想。降此雨已还处本宫。大菩萨龙亦复如是。从佛法出。能于三千大千世界城邑聚落雨大法雨。能断无量无数众生三种渴爱欲爱色爱及无色爱。舍利弗。譬如大海初欲成时。于四天下八万诸洲。所有流水及大小雨江河泉源流入其中。皆悉能受不增不减海法应尔。种种水入皆舍本名俱名海水。皆失本味同为一碱。菩萨发心亦复如是。从初欲成至得阿耨多罗三藐三菩提时具足佛法。能以智慧断众生疑。诸大论师福德智慧善根已成若未成者佛为断疑。皆失本称但同一号名佛弟子。如大海水等一碱味。我诸弟子同得离欲一解脱味。舍利弗。譬如大海渐次转深。若大海水初便顿深。诸求宝者无能得入。以渐渐深乃至无等故成大海。诸菩萨心亦复如是。初发意时渐渐转深乃成无等。舍利弗。是菩萨心渐渐深者。是檀波罗蜜。尸波罗蜜。羼提波罗蜜。毗梨耶波罗蜜。禅波罗蜜。其甚深者。所谓波若波罗蜜是。无等深者诸佛法也。舍利弗。若菩萨道初便顼深证于实际。无量众生求法宝者则不能入。舍利弗。譬如大海所以成者。皆为利益一切世界。菩萨发心亦复如是。从初已来皆为利益一切世界。舍利弗。譬如大海初渐起时有宝洲性。菩萨发心亦复如是。初便渐有念处正勤四如意足根力觉道及诸禅定背舍三昧法宝洲性。舍利弗白佛言。希有世尊。能乐说是大海诸喻。以明菩萨发心福德无量无边。佛告舍利弗。菩萨心者。非大海喻所能知也。何以故。是心深发大愿庄严。如来若说此心福德。若满一劫若过一劫犹不能尽。何以故。诸菩萨等发如是心能成大事。难胜难坏最上最妙。能与众生一切乐具。转三界苦生大智慧。难测崖底无所障阂大智光明。舍利弗。以要言之。诸菩萨心所成大事说不可尽。舍利弗。譬如三千大千世界初渐起时。当知便为其中所有一切众生作依止处。菩萨如是初发阿耨多罗三藐三菩提心。当知便为无量众生得智慧故。舍利弗。譬如须弥山王初渐起时。当知便为无量诸天作所住处。因是山王。忉利诸天便能破坏阿修罗众。菩萨如是初发阿耨多罗三藐三菩提心。修道成佛能为无量无数弟子作依止处。如忉利天因须弥山则能破坏阿修罗众。如是众生因如来故能坏魔众。舍利弗。譬如铁围山王初渐起时。当知便为其中众生。障蔽八哆呵婆罗风便不能坏。菩萨如是初发无上菩提之心。渐次转高坚固难沮。当知能为亲近菩萨所有众生。障诸魔风使不恼坏。舍利弗。如雪山王初渐起时。当知便为诸药草木依止生处。菩萨如是。初生之时。便为无量无数众生。习诸法药坏烦恼疾。舍利弗。譬如宝性初始生时。当知便为无量百千万亿众生作利益分。菩萨如是。从初始起大智宝性。当知便为无量无边阿僧祇众生作利益分。舍利弗。譬如日天子宫初欲成时。当知便为照四天下八万诸洲能照能热。菩萨如是从初始起渐渐增长成佛住处。当知便为三千大千世界众生作大法明。亦能干竭诸贪爱恚烦恼淤泥。舍利弗。譬如阿耨达池初渐起时。当知便为阿耨达龙作所住处。从此池边流四大池。皆为二足四足众生而作利益。断除渴乏生诸金宝渐入大海。是大乘法初渐起时。亦复如是。一切菩萨因是乘故。能习佛法。得阿耨多罗三藐三菩提已。则能流演四大法河。谓义无碍。法无碍。言辞无碍。乐说无碍。空无相无作八背舍味根力觉道。如是诸音。无量无数众生闻已。断烦恼渴。能令得证永离实际。如是舍利弗。诸菩萨心初渐起时。能成大事难胜难坏无等等事。亦大利益无量众生。令发无上菩提之心。舍利弗。如来虽作是说不能穷尽。是故当知。有人能为菩萨说法示教利喜。所得功德无量无边不可称数。舍利弗。我以佛眼观此福报不见边际。随向何乘皆能得到。如人施佛所种善根。乃至涅槃终不中尽。舍利弗。乃往过世。有一菩萨名曰乐法。生长王家。所闻善言皆写读诵。时此王子。为求法故游诸国邑。时有一人住深坑侧。语乐法言。王子汝来。我当相与佛所说偈。时此菩萨上坑岸上。呼其人言。咄善男子。汝当与我佛所说偈。是人答言。不空相与。乐法菩萨。身著宝衣。此衣价直二十亿金。摩尼璎珞以为咽饰。其珠价直四十亿金。是人见已心生贪著。作如是念。若此王子。与我宝衣摩尼璎珞。然后当与佛所说偈。尔时王子语是人言。为须何物当以相与。汝当与我佛所说偈。是人贪心增长炽盛。语菩萨言。若能与我所著宝衣及珠璎珞。闻佛偈已投此深坑。能如是者当先立誓。然后为汝说佛一偈。王子答言。咄哉仁者。汝欲令我投此深坑为得何利。是人答言。我无所得。但恐汝今舍此宝衣及珠璎珞。既闻偈已便生悔心。恃豪势力而还夺我。王子答言。汝但说之。我终不悔。是人即言。若不肯誓。当知汝心则为已悔。菩萨复言。汝但说之。当相随意与汝宝衣及珠璎珞。亦投深坑。是人闻誓便为菩萨说佛一偈。尔时菩萨即与宝衣摩尼璎珞。又立誓言。若我诚心。舍此宝衣及摩尼珠欢喜无悔。以是实语。当令我今从高坠下安隐平住无所伤损。作是誓已便自投身。未到地顷。四天王来徐接置地。安立而曰。咄人希有。佛所说偈甚深微妙有大利益。是人即便从高而下。到菩萨所作如是言。王子希有能为难事欲求何法。菩萨答言。我以是法。当得阿耨多罗三藐三菩提。成佛道已。未度者度未解者解。未灭者灭未安者令得安。舍利弗。是人闻已便生信心。语菩萨言。还取宝衣及诸璎珞。何以故。汝服宝衣佩此珠璎正是所宜。菩萨答言。是不可也。犹如人吐岂可还食。是人白言。若不还取愿受我悔。后作佛时当见救济。舍利弗。汝谓尔时乐法王子为一偈故。脱身宝衣及摩尼珠与彼人已。又以自身投深坑者。岂异人乎。勿造斯观即我身是。尔时是人为我说偈。后于我所得信心已。作如是言。汝成佛时当度我者。岂异人乎。勿造斯观今和伽利比丘是。舍利弗。我曾一时与诸比丘。处在深涧游空经行。时和伽利在高岸上。我呼之言自投身来。信佛语故便自投身。无所伤损得六神通。舍利弗。汝且观是善根之力。是人为我但说一偈。信我语故自身归依今得解脱。舍利弗。是人以贪心为本。种诸善根尚得漏尽。况复有人信受我语。了达佛慧。说菩萨法一四句偈示教利喜。我不见此福德有尽除入涅槃。</p>
</body></html>