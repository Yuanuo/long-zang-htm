<!DOCTYPE html>
<html>
<head>
  <meta charset="utf-8"/>
  <meta name="author" content="失译师名/北凉"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>金刚三昧经卷上</title>
</head>
<body>
  <h1 class="head">金刚三昧经卷上</h1>
  <h2>序品第一</h2>
  <p>如是我闻：一时，佛在王舍大城耆阇崛山中。与大比丘众一万人俱，皆得阿罗汉道，其名曰：舍利弗、大目揵连、须菩提，如是众等阿罗汉。复有菩萨摩诃萨二千人俱，其名曰：解脱菩萨、心王菩萨、无住菩萨，如是等菩萨。复有长者八万人俱，其名曰：梵行长者、大梵行长者、树提长者，如是等长者。复有天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，六十万亿。</p>
  <p>尔时，尊者大众围绕，为诸大众说大乘经，名《一味真实无相无生决定实际本觉利行》。若闻是经，乃至受持一四句偈，是人则为入佛智地，能以方便教化众生，为一切众生作大知识。佛说此经已，结跏趺坐，即入金刚三昧，身心不动。</p>
  <p>尔时，众中有一比丘，名曰阿伽陀，从座而起，合掌胡跪，欲重宣此义，而说偈言：</p>
  <p>“大慈满足尊， 智慧通无碍，</p>
  <p>广度众生故， 说于一谛义，</p>
  <p>皆以一味道， 终不以小乘。</p>
  <p>所说义味处， 皆悉离不实，</p>
  <p>入佛诸智地， 决定真实际，</p>
  <p>闻者皆出世， 无有不解脱。</p>
  <p>无量诸菩萨， 皆悉度众生，</p>
  <p>为众广深问， 知法寂灭相，</p>
  <p>入于决定处； 如来智方便，</p>
  <p>当为入实说， 随顺皆一乘，</p>
  <p>无有诸杂味。 犹如一雨润，</p>
  <p>众草皆悉荣； 随其性各异，</p>
  <p>一味之法润， 普充于一切；</p>
  <p>如彼一雨润， 皆长菩提芽。</p>
  <p>入于金刚味， 证法真实定，</p>
  <p>决定断疑悔， 一法之印成。”</p>
  <h2>无相法品第二</h2>
  <p>尔时，尊者从三昧起，而说是言：“诸佛智地入实法相，决定性故，方便神通皆无相利，一觉了义难解难入，非诸二乘之所知见，唯佛菩萨乃能知之！可度众生皆说一味。”</p>
  <p>尔时，解脱菩萨即从座起，合掌胡跪，而白佛言：“尊者，若佛灭后，正法去世，像法住世，于末劫中，五浊众生多诸恶业，轮回三界无有出时。愿佛慈悲，为后世众生，宣说一味决定真实，令彼众生等同解脱！”</p>
  <p>佛言：“善男子，汝能问我出世之因，欲化众生，令彼众生获得出世之果。是一大事不可思议！以大慈故，以大悲故，我若不说即堕悭贪。汝等一心，谛听！谛听！为汝宣说。善男子，若化众生无生于化，不生无化其化大焉！令彼众生皆离心我，一切心我本来空寂。若得空心心不幻化，无幻无化即得无生，无生之心在于无化。”</p>
  <p>解脱菩萨而白佛言：“尊者，众生之心性本空寂，空寂之心体无色相，云何修习得本空心？愿佛慈悲为我宣说。”</p>
  <p>佛言：“菩萨一切心相本来无本，本无本处空寂无生。若心无生即入空寂，空寂心地即得心空。善男子，无相之心无心无我，一切法相亦复如是。”</p>
  <p>解脱菩萨而白佛言：“尊者，一切众生若有我者、若有心者，以何法觉，令彼众生出离斯缚？”</p>
  <p>佛言：“善男子，若有我者，令观十二因缘。十二因缘本从因果，因果所起兴于心行，心尚不有，何况有身？若有我者令灭有见，若无我者令灭无见；若心生者令灭灭性，若心灭者令灭生性；灭是见性，即入实际。何以故？本生不灭，本灭不生，不灭不生，不生不灭，一切诸法亦复如是。”</p>
  <p>解脱菩萨而白佛言：“尊者，若有众生见法生时令灭何见？见法灭时令灭何见？”</p>
  <p>佛言：“菩萨若有众生见法生时令灭无见，见法灭时令灭有见。若灭是见得法真无，入决定性决定无生。”</p>
  <p>解脱菩萨而白佛言：“尊者，令彼众生住于无生是无生也。”</p>
  <p>佛言：“住于无生即是有生。何以故？无住无生乃是无生。菩萨若生无生以生灭生，生灭俱灭本生不生，心常空寂空性无住，心无有住乃是无生。”</p>
  <p>解脱菩萨而白佛言：“尊者，心无有住有何修学？为有学也？为无学也？”</p>
  <p>佛言：“菩萨无生之心，心无出入，本如来藏性寂不动，亦非有学，亦非无学。无有学、不学，是即无学，非无有学是为所学。”</p>
  <p>解脱菩萨而白佛言：“尊者，云何如来藏性寂不动？”</p>
  <p>佛言：“如来藏者，生灭虑知相隐理不显，是如来藏性寂不动。”</p>
  <p>解脱菩萨而白佛言：“尊者，云何生灭虑知相？”</p>
  <p>佛言：“菩萨理无可不。若有可不，即生诸念，千思万虑是生灭相。菩萨观本性相理自满足，千思万虑不益道理，徒为动乱，失本心王。若无思虑，则无生灭，如实不起，诸识安寂，流注不生，得五法净，是谓大乘。菩萨入五法净，心即无妄；若无有妄，即入如来自觉圣智之地；入智地者，善知一切从本不生；知本不生，即无妄想。”</p>
  <p>解脱菩萨而白佛言：“尊者，无妄想者，应无止息。”</p>
  <p>佛言：“菩萨妄本不生，无妄可息；知心无心，无心可止；无分无别，现识不生；无生可止，是则无止，亦非无止。何以故？止无止故。”</p>
  <p>解脱菩萨而白佛言：“尊者，若止无止，止即是生，何谓无生？”</p>
  <p>佛言：“菩萨当止是生，止已无止，亦不住于无止，亦不住于无住，云何是生？”</p>
  <p>解脱菩萨而白佛言：“尊者，无生之心，有何取舍？住何法相？”</p>
  <p>佛言：“无生之心，不取不舍，住于不心，住于不法。”</p>
  <p>解脱菩萨而白佛言：“尊者，云何住于不心？住于不法？”</p>
  <p>佛言：“不生于心，是住不心；不生于法，是住不法。善男子，不生心法，即无依止，不住诸行，心常空寂，无有异相。譬彼虚空无有动住，无起无作，无彼无此；得空心眼，得法空身，五阴六入悉皆空寂。善男子，修空法者，不依三界，不住戒相，清净无念，无摄无放，性等金刚，不坏三宝，空心不动，具六波罗蜜。”</p>
  <p>解脱菩萨而白佛言：“尊者，六波罗蜜者，皆是有相。有相之法，能出世也？”</p>
  <p>佛言：“善男子，我所说六波罗蜜者，无相无为。何以故？若人离欲，心常清净，实语方便，本利利人，是檀波罗蜜。志念坚固，心常无住，清净无染，不著三界，是尸波罗蜜。修空断结，不依诸有，寂静三业，不住身心，是羼提波罗蜜。远离名数，断空有见，深入阴空，是毗梨耶波罗蜜。俱离空寂，不住诸空，心处无住，不住大空，是禅波罗蜜。心无心相，不取虚空，诸行不生，不证寂灭，心无出入，性常平等，诸法实际皆决定性，不依诸地，不住智慧，是般若波罗蜜。</p>
  <p>“善男子，是六波罗蜜者，皆获本利，入决定性，超然出世，无碍解脱。善男子，如是解脱法相，皆无相行，亦无解不解，是名解脱。何以故？解脱之相，无相无行，无动无乱，寂静涅槃，亦不取涅槃相。”</p>
  <p>解脱菩萨闻是语已，心大欣怿，得未曾有，欲宣义意，而说偈言：</p>
  <p>“大觉满足尊， 为众敷演法，</p>
  <p>皆说于一乘， 无有二乘道，</p>
  <p>一味无相利。 犹如太虚空，</p>
  <p>无有不容受； 随其性各异，</p>
  <p>皆得于本处。 如彼离心我，</p>
  <p>一法之所成， 诸有同异行，</p>
  <p>悉获于本利， 灭绝二相见。</p>
  <p>寂静之涅槃， 亦不住取证，</p>
  <p>入于决定处， 无相无有行。</p>
  <p>空心寂灭地， 寂灭心无生，</p>
  <p>同彼金刚性， 不坏于三宝。</p>
  <p>具六波罗蜜， 度诸一切生，</p>
  <p>超然出三界， 皆不以小乘；</p>
  <p>一味之法印， 一乘之所成。”</p>
  <p>尔时，大众闻说是义，心大欣怿，得离心我，入空无相，恢廓旷荡，皆得决定，断结尽漏。</p>
  <h2>无生行品第三</h2>
  <p>尔时，心王菩萨闻佛说法出三界外不可思议，从座而起，叉手合掌，以偈问曰：</p>
  <p>“如来所说义， 出世无有相，</p>
  <p>可有一切生， 皆得尽有漏？</p>
  <p>断结空心我， 是则无有生；</p>
  <p>云何无有生， 而得无生忍？”</p>
  <p>尔时，佛告心王菩萨言：“善男子，无生法忍，法本无生，诸行无生非无生行，得无生忍即为虚妄。”</p>
  <p>心王菩萨言：“尊者，得无生忍即为虚妄，无得无忍应非虚妄。”</p>
  <p>佛言：“不也。何以故？无得无忍是则有得，有得有忍是则有生；有生于得，有所得法，并为虚妄。”</p>
  <p>心王菩萨言：“尊者，云何无忍无生心，而非虚妄？”</p>
  <p>佛言：“无忍无生心者，心无形段。犹如火性，虽处木中，其在无所决定性故，但名但字，性不可得，欲诠其理假说为名，名不可得；心相亦尔，不见处所，知心如是，则无生心。善男子，是心性相，又如阿摩勒果，本不自生，不从他生，不共生，不因生，不无生。何以故？缘代谢故。缘起非生，缘谢非灭。隐显无相，根理寂灭，在无有处，不见处所住决定性故。是决定性亦不一不异、不断不常、不入不出、不生不灭，离诸四谤，言语道断。无生心性亦复如是，云何说生不生、有忍无忍？若有说心，有得、有住及以见者，即为不得阿耨多罗三藐三菩提。是为长夜了别心性者，知心性如是，性亦如是，是无生行。”</p>
  <p>心王菩萨言：“尊者，心若本如无生于行，诸行无生，生行不生，不生无行，即无生行也。”</p>
  <p>佛言：“善男子，汝以无生，而证无生行也？”</p>
  <p>心王菩萨言：“不也。何以故？如无生行，性相空寂，无见无闻，无得无失，无言无说，无知无相，无取无舍，云何取证？若取证者，即为诤论；无诤无论，乃无生行。”</p>
  <p>佛言：“汝得阿耨多罗三藐三菩提也？”</p>
  <p>心王菩萨言：“尊者，我无得阿耨多罗三藐三菩提。何以故？菩提性中无得无失，无觉无知，无分别相。无分别中即清净性，性无间杂，无有言说，非有非无，非知非不知。诸可法行亦复如是。何以故？一切法行，不见处所决定性故，本无有得不得，云何得阿耨多罗三藐三菩提？”</p>
  <p>佛言：“如是，如是，如汝所言。一切心行不过无相，体寂无生，所有诸识亦复如是。何以故？眼、眼触悉皆空寂，识亦空寂，无有动不动相，内无三受，三受寂灭；耳、鼻、舌、身、心、意，意识及以末那、阿梨耶识，亦复如是，皆亦不生寂灭之心及无生心。若生寂灭心，若生无生心，是有生行，非无生行。菩萨内生三受三行三戒，若已寂灭生心不生，心常寂灭无功无用，不证寂灭相，亦不住于无证，可处无住，总持无相，则无三受三行三戒，悉皆寂灭清净无住，不入三昧，不住坐禅，无生无行。”</p>
  <p>心王菩萨言：“禅能摄动，定诸幻乱，云何不禅？”</p>
  <p>佛言：“菩萨禅即是动，不动不禅。是无生禅，禅性无生，离生禅相；禅性无住，离住禅动。若知禅性无有动静，即得无生。无生般若，亦不依住，心亦不动。以是智故，故得无生般若波罗蜜。”</p>
  <p>心王菩萨言：“尊者，无生般若，于一切处无住，于一切处无离，心无住处，无处住心，无住无心。心无生住，如此住心，即无生住。尊者，心无生住不可思议，不思议中可不可说。”</p>
  <p>佛言：“如是，如是。”</p>
  <p>心王菩萨闻如是言，叹未曾有，而说偈言：</p>
  <p>“满足大智尊， 广说无生法，</p>
  <p>闻所未曾闻， 未说而今说。</p>
  <p>犹如净甘露， 时时乃一出，</p>
  <p>难遇难思议， 闻者亦复难。</p>
  <p>无上良福田， 最上胜妙药，</p>
  <p>为度众生故， 而今说宣说！”</p>
  <p>尔时，众中闻说此已，皆得无生，无生般若。</p>
  <h2>本觉利品第四</h2>
  <p>尔时，无住菩萨闻佛所说一味真实不可思议，从远近来，亲如来座，专念谛听，入清白处，身心不动。</p>
  <p>尔时，佛告无住菩萨言：“汝从何来？今至何所？”</p>
  <p>无住菩萨言：“尊者，我从无本来，今至无本所。”</p>
  <p>佛言：“汝本不从来，今本不至所。汝得本利不可思议，是大菩萨摩诃萨！”即放大光遍照千界，而说偈言：</p>
  <p>“大哉菩萨， 智慧满足， 常以本利， 利益众生；</p>
  <p>于四威仪， 常住本利， 导诸群庶， 不来不去。”</p>
  <p>尔时，无住菩萨而白佛言：“尊者，以何利转，而转众生一切情识，入唵摩罗？”</p>
  <p>佛言：“诸佛如来常以一觉而转诸识，入唵摩罗。何以故？一切众生本觉，常以一觉觉诸众生，令彼众生皆得本觉，觉诸情识空寂无生。何以故？决定本性本无有动。”</p>
  <p>无住菩萨言：“可一切识，皆缘境起，如何不动？”</p>
  <p>佛言：“一切境本空，一切识本空。空无缘性，如何缘起？”</p>
  <p>无住菩萨言：“一切境空，如何有见？”</p>
  <p>佛言：“见即为妄。何以故？一切万有，无生无相，本不自名，悉皆空寂。一切法相亦复如是，一切众生身亦如是，身尚不有，云何有见？”</p>
  <p>无住菩萨言：“一切境空，一切身空，一切识空，觉亦应空。”</p>
  <p>佛言：“可一觉者，不毁不坏，决定性故，非空非不空，无空不空。”</p>
  <p>无住菩萨言：“诸境亦然，非空相，非无空相。”</p>
  <p>佛言：“如是，彼可境者，性本决定，决定性根无有处所。”</p>
  <p>无住菩萨言：“觉亦如是，无有处所。”</p>
  <p>佛言：“如是，觉无处故清净，清净无觉。物无处所故清净，清净无色。”</p>
  <p>无住菩萨言：“心眼识亦复如是不可思议。”</p>
  <p>佛言：“心眼识亦复如是不可思议。何以故？色无处所，清净无名，不入于内；眼无处所，清净无见，不出于外；心无处所，清净无止，无有起处；识无处所，清净无动，无有缘别，性皆空寂，性无有觉，觉则为觉。善男子，觉知无觉，诸识则入。何以故？金刚智地解脱道断，断已入无住地，无有出入心处，无在决定性地。其地清净如净琉璃，性常平等如彼大地，觉妙观察如慧日光，利成得本如大法雨。入是智者，是入佛智地。入智地者，诸识不生。”</p>
  <p>无住菩萨言：“如来所说，一觉圣力、四弘智地，即一切众生本根觉利。何以故？一切众生即此身中本来满足。”</p>
  <p>佛言：“如是。何以故？一切众生本来无漏诸善利本，今有欲刺，为未降伏。”</p>
  <p>无住菩萨言：“若有众生未得本利，犹有采集，云何降伏难伏？”</p>
  <p>佛言：“若集若独行，分别及以染，回神住空窟，降伏难调伏，解脱魔所缚，超然露地坐，识阴般涅槃。”</p>
  <p>无住菩萨言：“心得涅槃，独一无伴，常住涅槃，应当解脱。”</p>
  <p>佛言：“常住涅槃，是涅槃缚。何以故？涅槃本觉利，觉利本涅槃。涅槃觉分即本觉分，觉性不异，涅槃无异；觉本无生，涅槃无生；觉本无灭，涅槃无灭；涅槃、觉本无异故，无得涅槃，涅槃无得，云何有住？善男子，觉者不住涅槃。何以故？觉本无生，离众生垢；觉本无寂，离涅槃动；住如是地，心无所住，无有出入，入唵摩罗识。”</p>
  <p>无住菩萨言：“唵摩罗识，是有入处？处有所得，是得法也？”</p>
  <p>佛言：“不也。何以故？譬如迷子，手执金钱而不知有，游行十方经五十年，贫穷困苦，专事求索，而以养身，而不充足。其父见子有如是事，而谓子言：‘汝执金钱何不取用？随意所须皆得充足。’其子醒已而得金钱，心大欢喜而谓得钱。其父谓言：‘迷子，汝勿欣怿！所得金钱是汝本物，汝非有得，云何可喜？’善男子，唵摩罗者亦复如是，本无出相，今即非入；昔迷故非无，今觉故非入。”</p>
  <p>无住菩萨言：“彼父知其子迷，云何经五十年十方游历，贫穷困苦，方始告言？”</p>
  <p>佛言：“经五十年者，一念心动，十方游历，远行遍计。”</p>
  <p>无住菩萨言：“云何一念心动？”</p>
  <p>佛言：“一念心动，五阴俱生，五阴生中具五十恶。”</p>
  <p>无住菩萨言：“远行遍计游历十方，一念心生具五十恶，云何令彼众生无生一念？”</p>
  <p>佛言：“令彼众生安坐心神，住金刚地静念无起，心常安泰即无一念。”</p>
  <p>无住菩萨言：“不可思议觉念不生，其心安泰即本觉利。利无有动常在不无，无有不无，不无不觉，觉知无觉，本利本觉。觉者清净，无染无著，不变不易，决定性故，不可思议。”</p>
  <p>佛言：“如是。”</p>
  <p>无住菩萨闻是语已，得未曾有，而说偈言：</p>
  <p>“尊者大觉尊， 说生无念法，</p>
  <p>无念无生心， 心常生不灭。</p>
  <p>一觉本觉利， 利诸本觉者，</p>
  <p>如彼得金钱， 所得即非得。”</p>
  <p>尔时，大众闻说是语，皆得本觉利般若波罗蜜。</p>
  <h2>入实际品第五</h2>
  <p>于是如来作如是言：“诸菩萨等本利深入，可度众生。若后非时应如说法，时利不俱顺不顺说，非同非异相应如说，引诸情智，流入萨婆若海，无令可众挹彼虚风，悉令彼庶一味神乳，世间非世间，住非住处，五空出入无有取舍。何以故？诸法空相，性非有无，非无不无，不无不有，无决定性，不住有无，非彼有无，凡圣之智而能测隐。诸菩萨等若知是利，即得菩提。”</p>
  <p>尔时，众中有一菩萨，名曰大力，即从座起，前白佛言：“尊者，如佛所说，五空出入无有取舍。云何五空而不取舍？”</p>
  <p>佛言：“菩萨五空者：三有是空，六道影是空，法相是空，名相是空，心识义是空。菩萨如是等空，空不住空，空无空相，无相之法有何取舍？入无取地，则入三空。”</p>
  <p>大力菩萨言：“云何三空？”</p>
  <p>佛言：“三空者，空相亦空，空空亦空，所空亦空。如是等空，不住三相，不无真实，文言道断，不可思议。”</p>
  <p>大力菩萨言：“不无真实，是相应有？”</p>
  <p>佛言：“无不住无，有不住有，不无不有。不有之法，不即住无；不无之相，不即住有，非以有无而诠得理。菩萨无名义相，不可思议。何以故？无名之名，不无于名；无义之义，不无于义。”</p>
  <p>大力菩萨言：“如是名义，真实如相。如来如相，如不住如，如无如相，相无如故，非不如来。众生心相，相亦如来。众生之心，应无别境。”</p>
  <p>佛言：“如是，众生之心，实无别境。何以故？心本净故，理无秽故，以染尘故，名为三界。三界之心，名为别境。是境虚妄，从心化生。心若无妄，即无别境。”</p>
  <p>大力菩萨言：“心若在净，诸境不生。此心净时，应无三界。”</p>
  <p>佛言：“如是，菩萨心不生境，境不生心。何以故？所见诸境唯所见心，心不幻化则无所见。菩萨内无众生，三性空寂，则无己众，亦无他众，乃至二入亦不生心；得如是利，则无三界。”</p>
  <p>大力菩萨言：“云何二入不生于心？心本不生，云何有入？”</p>
  <p>佛言：“二入者，一谓理入，二谓行入。理入者，深信众生不异真性，不一不共，但以客尘之所翳障，不去不来；凝住觉观，谛观佛性，不有不无，无己无他，凡圣不二，金刚心地，坚住不移，寂静无为，无有分别，是名理入。行入者，心不倾倚，影无流易，于所有处静念无求，风鼓不动犹如大地，捐离心我，救度众生，无生无相，不取不舍。菩萨心无出入，无出入心；入不入故，故名为入。菩萨如是入法，法相不空，不空之法，法不虚弃。何以故？不无之法，具足功德，非心非影，法尔清净。”</p>
  <p>大力菩萨言：“云何非心非影，法尔清净？”</p>
  <p>佛言：“空如之法，非心识法，非心使所有法，非空相法，非色相法，非心有为不相应法，非心无为是相应法，非所现影，非所显示，非自性，非差别，非名非相非义。何以故？义无如故。无如之法，亦无无如，无有无如，非无如有。何以故？根理之法，非理非根，离诸诤论，不见其相。菩萨如是净法，非生之所生生，非灭之所灭灭。”</p>
  <p>大力菩萨言：“不可思议！如是法相，不合成不独成，不羁不绊，不聚不散，不生不灭，亦无来相及以去住，不可思议。”</p>
  <p>佛言：“如是，不可思议。不思议心，心亦如是。何以故？如不异心，心本如故。众生佛性，不一不异。众生之性，本无生灭。生灭之性，性本涅槃。性相本如，如无动故。一切法相，从缘无起。起相性如，如无所动。因缘性相，相本空无。缘缘空空，无有缘起。一切缘法，惑心妄见，现本不生，缘本无故。心如法理，自体空无，如彼空王，本无住处。凡夫之心，妄分别见。如如之相，本不有无。有无之相，见唯心识。菩萨如是心法，不无自体，自体不有，不有不无。菩萨无不无相，非言说地。何以故？真如之法，虚旷无相，非二乘所及。虚空境界，内外不测，六行之士，乃能知之。”</p>
  <p>大力菩萨言：“云何六行？愿为说之。”</p>
  <p>佛言：“一者、十信行，二者、十住行，三者、十行行，四者、十回向行，五者、十地行，六者、等觉行。如是行者，乃能知之。”</p>
  <p>大力菩萨言：“实际觉利无有出入，何等法心得入实际？”</p>
  <p>佛言：“实际之法，法无有际。无际之心，则入实际。”</p>
  <p>大力菩萨言：“无际心智，其智无崖；无崖之心，心得自在；自在之智，得入实际。如彼凡夫软心众生，其心多喘，以何法御，令得坚心，得入实际？”</p>
  <p>佛言：“菩萨彼心喘者，以内外使，随使流注，滴沥成海，大风鼓浪，大龙惊骇，惊骇之心故令多喘。菩萨令彼众生存三守一，入如来禅；以禅定故，心则无喘。”</p>
  <p>大力菩萨言：“何谓存三守一，入如来禅？”</p>
  <p>佛言：“存三者，存三解脱；守一者，守一心如；入如来禅者，理观心净。如入如是心地，即入实际。”</p>
  <p>大力菩萨言：“三解脱法，是何等事？理观三昧，从何法入？”</p>
  <p>佛言：“三解脱者，虚空解脱、金刚解脱、般若解脱。理观者，心如理净，无可不心。”</p>
  <p>大力菩萨言：“云何存用？云何观之？”</p>
  <p>佛言：“心事不二，是名存用。内行、外行，出入不二，不住一相，心无得失，一不一地，净心流入，是名观之。菩萨如是之人不在二相，虽不出家，不住在家；虽无法服，而不具持波罗提木叉戒，不入布萨，能以自心无为自恣而获圣果，不住二乘入菩萨道，后当满地成佛菩提。”</p>
  <p>大力菩萨言：“不可思议！如是之人，非出家，非不出家。何以故？入涅槃宅，著如来衣，坐菩提座。如是之人，乃至沙门宜应敬养。”</p>
  <p>佛言：“如是。何以故？入涅槃宅，心越三界，著如来衣，入法空处，坐菩提座，登正觉地。如是之人心超二我，何况沙门而不敬养？”</p>
  <p>大力菩萨言：“如彼一地及与空海，二乘之人为不见也。”</p>
  <p>佛言：“如是。彼二乘人，味著三昧得三昧身，于彼空海一地，如得酒病惛醉不醒，乃至数劫犹不得觉，酒消始悟方修是行，后得佛身。如彼人者，从舍阐提，即入六行；于行地所，一念净心，决定明白，金刚智力，阿鞞跋致，度脱众生，慈悲无尽。”</p>
  <p>大力菩萨言：“如是之人应不持戒，于彼沙门应不敬仰。”</p>
  <p>佛言：“为说戒者，不善慢故，海波浪故。如彼心地，八识海澄，九识流净，风不能动，波浪不起，戒性等空，持者迷倒。如彼之人，七六不生诸集，灭定不离三佛而发菩提，三无相中顺心玄入，深敬三宝不失威仪，于彼沙门不无恭敬。菩萨彼仁者，不住世间动不动法，入三空聚，灭三有心。”</p>
  <p>大力菩萨言：“彼仁者果满于足德佛、如来藏佛、形像佛。如是佛所发菩提心，入三聚戒不住其相，灭三界心不居寂地，不舍可众入不调地，不可思议。“</p>
  <p>尔时，舍利弗从座而起，前说偈言：</p>
  <p>“具足般若海， 不住涅槃城，</p>
  <p>如彼妙莲华， 高原非所出。</p>
  <p>诸佛无量劫， 不舍诸烦恼，</p>
  <p>度世然后得， 如泥华所出。</p>
  <p>如彼六行地， 菩萨之所修，</p>
  <p>如彼三空聚， 菩提之真道。</p>
  <p>我今住不住， 如佛之所说，</p>
  <p>来所还复来， 具足然后出。</p>
  <p>复令诸众生， 如我一无二，</p>
  <p>前来后来者， 悉令登正觉。”</p>
  <p>尔时，佛告舍利弗言：“不可思议！汝当于后成菩提道，无量众生超生死苦海。”</p>
  <p>尔时，大众皆悟菩提，诸小众等入五空海。</p>
</body></html>