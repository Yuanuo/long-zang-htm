<!DOCTYPE html>
<html>
<head>
  <meta charset="utf-8"/>
  <meta name="author" content="菩提流志/唐"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>一字佛顶轮王经卷第二</title>
</head>
<body>
  <h1 class="head">一字佛顶轮王经卷第二</h1>
  <h2>分别成法品第三</h2>
  <p>尔时金刚密迹主菩萨。合掌恭敬白言世尊。如来无上应正等觉。愿垂哀愍为修行者。略说顶轮王成就行法甚深理趣广大威德。复白佛言世尊一切诸咒皆依此中。云何当成所修持者。是时世尊谓金刚密迹主菩萨言。善哉善哉密迹主。汝能于我善发此问。汝今谛听谛听善思念之。我当为汝说诸佛行法理趣金刚法句。从无量佛最胜偈句理法所生。为得利益成就咒者。是时释迦牟尼如来。普观大众以大梵声。赞伽他曰。</p>
  <p class="l-js-5c">释迦大师子　　无量菩提门</p>
  <p class="l-js-5c">理趣自在行　　当为最上使</p>
  <p class="l-js-5c">见苦迫有情　　乐修行此法</p>
  <p class="l-js-5c">天人共戴仰　　当成无上尊</p>
  <p class="l-js-5c">修习是深法　　称叹大妙咒</p>
  <p class="l-js-5c">信乐于大乘　　心行应菩提</p>
  <p class="l-js-5c">住塔净堂室　　河渊及泉侧</p>
  <p class="l-js-5c">迥树山窟中　　山林多花处</p>
  <p class="l-js-5c">独坐坚净心　　洁身口清净</p>
  <p class="l-js-5c">是处常止住　　依法持禁戒</p>
  <p class="l-js-5c">一心忆持咒　　识咒三摩地</p>
  <p class="l-js-5c">出生及成就　　种种证相法</p>
  <p class="l-js-5c">证法咒成已　　破灭生死家</p>
  <p class="l-js-5c">所愿皆圆满　　不久获菩提</p>
  <p class="l-js-5c">常用二种意　　持戒并善伴</p>
  <p class="l-js-5c">成就此不难　　即此身得证</p>
  <p class="l-js-5c">不动心坚净　　常忆佛菩提</p>
  <p class="l-js-5c">佛顶轮王法　　则此身得证</p>
  <p class="l-js-5c">若有咒者伴　　勤修为有情</p>
  <p class="l-js-5c">难思众多相　　则此身得证</p>
  <p class="l-js-5c">诚心咒印塔　　诵咒修大法</p>
  <p class="l-js-5c">一一分明解　　则此身得证</p>
  <p class="l-js-5c">坚固具精进　　广大心无量</p>
  <p class="l-js-5c">作法最增上　　则此身得证</p>
  <p class="l-js-5c">身诸相圆满　　质直具真智</p>
  <p class="l-js-5c">能忍苦饥渴　　是人应成就</p>
  <p class="l-js-5c">智者若当得　　此经及法门</p>
  <p class="l-js-5c">彼亦不久时　　最胜证成就</p>
  <p>尔时世尊谓金刚密迹主菩萨言。我灭度后当有顽痴罪恶有情。住于我所幢相法类苾刍苾刍尼[王*乌]波索迦[王*乌]波斯迦。常好随逐愚痴邪见诸恶谈论。贪著美味懈怠少德。如来十力四无所畏四无碍解。大慈大悲大喜大舍真如法界四圣谛法。静虑威德无畏。大乘说不信忍。无力顺修菩萨律行方便法教。诽谤毁訾。不敬不信诸佛菩萨三摩地门神通威德。此等之人持作斯法。不得成就。则加谤我及谤菩萨。唱言此法非佛所说是魔所说。妄说菩萨教行大乘。若便见有善男子善女人持此咒者。故谤恼乱作诸障碍。因此殃咎当得无间无量重罪。是故密迹主有善男子善女人等。愿欲修行菩萨大行。坚固信向一心正愿。常乐书写大乘经典。读诵供养解其义味。若见斯人则为解释。如宝雨经一一法门。修学菩萨加行法行则得成就。是故密迹主。咒何所成要从身心。勤恳布施持戒忍辱精进定慧清净。一心修习方得成就。</p>
  <h2>分别密仪品第四</h2>
  <p>于时金刚密迹主菩萨复白佛言。世尊云何行是一字顶轮王咒。沐浴净法观想心法。世尊哀垂愿为解释。由此法支法具足故。速得一字顶轮王咒成就证门。</p>
  <p>尔时世尊诰金刚密迹主菩萨言。汝复谛听。我为利益薄德鲜福少精进者。说一切咒修治法时。每日三时洗净浴法。不贪诸欲念心无乱。唯一想佛。慈心备缘十方法界一切有情。持以净土和干瞿摩夷末。咒之澡手洗净沐身。若澡浴时著浴儭衣。结印护身。护身咒曰。</p>
  <p>唵(二合)吽(一)么么么么(二)虎(二合)[合*牛](三)溺(儞昔反四)</p>
  <p>当诵此咒七遍护身。若忏罪障求趣神通。当用白土其土无虫勿赤勿黑勿臭勿秽。若求丰饶用黄白土。其土无虫亦勿臭秽。若降伏法用赤黑土。若欲尊他当用不白不黑土。若欲他人敬伏赞叹用青赤土。如此等土智者善知。</p>
  <p>取土咒曰。</p>
  <p>唵(二合)吽(一)娜啰(上二)虎(二合)[合*牛](三)</p>
  <p>咒土七遍。乃[角*厥]取土作一切法。若遇清洁灵圣河泉。水有众鸟于四岸上多花果树。入中澡浴福胜吉祥。</p>
  <p>加持洗浴咒曰。</p>
  <p>唵(二合)吽(一)入嚩(无可反下同)攞(二)虎(二合)[合*牛](三)</p>
  <p>当诵七遍护身灌顶如法洗浴。是水虽圣若有畏难。及有妇人小儿畜兽种种践秽。则不堪浴。</p>
  <p>加持土咒曰。</p>
  <p>唵(二合)吽(一)跛(比没反二合)啰(上)入嚩攞(二)虎(二合)[合*牛](三)</p>
  <p>若欲浴时咒土七遍。置土净处勿令秽唾被甲咒曰。</p>
  <p>唵(二合)吽(一)入嚩攞谛惹(而者反下同二)虎(二合)[合*牛](三)</p>
  <p>若当浴时以右手头指中指无名指小指急把拳。覆置心下。以大指直竖按于心上。诵被甲咒。咒拳指七遍想成被甲被束甲胄咒曰。</p>
  <p>唵(二合)吽(一)入嚩攞(二)播啰(上)讫(二合)啰(上)么(三)虎(二合)[合*牛](四)</p>
  <p>是咒又咒心上。拳指身体七遍。安徐入水令水至腰。</p>
  <p>一切顶轮王心咒曰。</p>
  <p>唵(二合)吽(一)卓(知古反)[日*鲁](二合)[合*牛](二)畔驮(三)窣(二合)嚩诃(四)</p>
  <p>是咒入水火诵七遍。则当禁止毗那夜迦。水中龙鼋不相灾害。及能成护一切事业。又重咒土七遍。分为三分。三种揩洗。先以一分从脚涂揩洗至于膝。次以一分从膝涂揩洗至于脐。次以一分从脐涂洗乃至肩臂手面背等。浴已著衣。又以斯咒咒水七遍。三遍[泳-永+截]洒头颈身分。静默断语。又诵此咒作护身法。次诵难胜奋怒王咒。次诵佛毫相咒。次诵佛眼明咒。次诵摧碎顶轮王咒。如是咒等护持一切最为殊胜。若佛种族咒中作法。佛眼咒上。是五顶轮咒中作法。亦佛眼咒为最为上。若结坛地界及十方界。自护护伴。当用摧碎顶轮王咒及一切顶轮王心咒。</p>
  <p>净身口咒曰。</p>
  <p>娜莫萨嚩勃驮(一)菩地萨埵南(二)唵(二合)吽(三)戌(轮律反)睇努(四)输(诗住反)驮柰(奴个反)野(五)窣(二合)嚩诃(六)</p>
  <p>是咒若入坛时。著净衣已咒水三遍。漱口[泳-永+截]洒头耳肩心。整仪直视发大悲心。大步徐行直入坛内。如是智者恒著新净氎布等衣或麻布衣。修斯咒法。常以一切顶轮王心咒。咒一切物。轮王像前持供献已。坐茅草上。一心想像诸佛菩萨。诵咒结印稽召发愿。瞬目瞻像。结连华印想佛坐印。如是作持何谓为故。愿得佛座菩萨座故。</p>
  <p>把数珠咒曰。</p>
  <p>唵(二合)吽(一)遏部羝(二)弭惹曳(三)悉地悉驮遏梯(听兮反上听字平声呼四)窣(二合)嚩诃(五)</p>
  <p>是佛族咒。用菩提珠每念持珠。皆咒三遍速得成向正等菩提三等证法。其一切咒陀罗尼法。亦如此三成就等法。求富丰饶用金银珠。求当成熟一切胜事用颇梨珠。所穿珠索童女合持。各诵本咒咒珠贯系。</p>
  <p>咒数珠咒曰。</p>
  <p>娜谟皤(蒲饿反)伽(渠迦反又音迦字居奈反又音奈字奴个反下同)嚩底(丁礼反一)悉睇沙驮野(二)沙驮野(三)悉驮遏梯(同上四)窣(二合)嚩诃(五)</p>
  <p>是佛族咒咒珠贯已。掬珠合掌又咒七遍。如是事作名受持珠。常坐茅草心静寂默。著茅草衣。持诵课数作安隐法。若时数毕。当又咒持室利木。或榓攞木。或白栴檀木。或榓木。或枫香木。横十二指量两头齐斫截。作安隐法作富饶法皆上成就若酸枣木。佉陀罗木。迦罗弭罗木等。横十二指。两头铦斫截。作调伏法亦上成就。无斯三木但得其叶。叶无虫者作亦成就。当以瞿摩夷和诸香水。每日涂洒坐卧等处。及灌顶处。所用水时皆净洗细滤。内外衣服常净浣濯。如斯作法若不成就。则加一切顶轮王心咒。遍遍同诵。又不成就复加佛眼咒等。三皆同诵心莫纵愓。是佛眼咒过去诸佛已说示故。我今复说。为当成就救五逆者。持此一字佛顶轮王咒。得大证成。何况性净具信根者。受持读诵而不成就。若持咒者。无此五顶轮王像对坐持念。如佛说像想像目前。一心瞻仰合掌礼已跏趺端坐。</p>
  <p>定想心咒曰。</p>
  <p>娜谟啰(上)怛(二合)娜怛(二合)啰耶野(一)[橠-多+可]者攞弭[口*(隶-木+士)](二)窣嚩诃(三)</p>
  <p>诵一七遍。结大根本印咒七遍。随想思印金刚所成。想印坛地成大海水。深广无沜观想大海咒曰。</p>
  <p>唵(二合)吽(一)弭么路娜地(二)虎(二合)[合*牛](三)</p>
  <p>诵一七遍。观想大海深广无岸。清净明彻无有动浊。显现分明当海心中有大宝山。</p>
  <p>观想宝山咒曰。</p>
  <p>唵(二合)吽(一)[橠-多+可]者攞(二)虎(二合)[合*牛](三)</p>
  <p>诵一七遍。观想七宝须弥宝山。周圆高广无量无边。具足众宝光饰显现。称其山上有大莲华。众宝所成。</p>
  <p>观想宝莲华咒曰。</p>
  <p>唵(二合)吽(一)虎(二合)[合*牛]迦么攞(二)窣(二合)嚩诃。</p>
  <p>诵一七遍。观想无量百千大叶七宝莲华。台须蕊茎光饰显现。其台广大亦如山等。蕊叶相称。于其台上有大宝帐。</p>
  <p>观想宝帐咒曰。</p>
  <p>娜莫萨嚩亸诧伽哆(得个反下同)南(一)唵(二合)吽(二)萨嚩吐(土固反)萨羝(三)萨(僧乙反)叵啰(上)呬摩(二合)[合*牛](牟甘反四)誐(鱼戈反又反迦字居歌反)誐(同上音)娜金(居淹反五)窣(二合)嚩诃(六)</p>
  <p>诵一七遍。观想宝帐一切宝饰自然成显。东西南北四维上下广博无量。半月满月大宝摩尼。奇诸宝花宝铎金铃。处处弥布间错庄严。真珠罗网妙香花缨周匝垂覆。其诸宝中出种种光。互相交映。复于光中见诸如来神通自在。当宝帐上。想有伞盖广大无量。称宝帐上以众宝珠宝华杂拂而为庄饰。宝网缨珞四布垂绕。于宝帐中。想有释迦牟尼如来。处师子座结跏趺坐。具足三十二大人相八十妙好。身放圆光作说法相。瞬目瞻视一字顶轮王菩萨。如上说诸菩萨声闻天等。想皆有之分明显现。及想自身在宝帐内。于佛右边长跪曲躬。手执香炉诵本持咒。启佛会众。并启十方一切诸佛坐宝帐中。显现分明愿受供养。复当想持种种香云种种香华香食香水。供献佛会。则发愿言。唯愿圣众各以神力。哀愍护我住受供养。乃待周毕。次诵一切顶轮王心咒一百八遍。又别想成东西南北四维上下。深广如海七宝浴池。满中香水浴释迦牟尼如来真报佛身。及当一时想浴十方一切真报佛身并佛种族菩萨咒神本所咒神。想总浴已。又想种种旃檀涂香。一时涂饰一切佛身及佛种族菩萨咒神。又想种种奇妙缯绮金缕袈裟头冠缨络及诸衣服。一时严贯一切佛身及佛种族菩萨咒神。重复想启帐内会坐。又想献列诸上饮食。一时供养一切诸佛及佛种族菩萨神已。仁者则以此所善根。心口发露诚忏众罪。回向菩提。想请诸佛于宝帐中。转大法轮。仁者当即如在帐内佛右跪坐。识观鼻端想心无惑。右手掏珠左手当胸。结数珠印调调诵咒数。课满已置数珠于净香箧中。印咒护持。重烧焯香。想诸香花如法供养。则诵本咒解其方界。合掌顶礼依方发遣。如是观法三十六月。断诸谈论心莫愓劮。随逐诸境乱浊观想。清净依法每日三时。则得见证一字顶轮王大三摩地门。</p>
  <h2>分别秘相品第五</h2>
  <p>尔时释迦牟尼如来。复告金刚密迹主菩萨言。此一字顶轮王咒成就行法。诸佛共说。为得利益一切有情。成斯佛顶轮王教法。密迹主过去现在一切如来所说句偈教行法门等无差别。皆择空寂幽闲胜处。我复略说简大名山圣所居处或仙神岩窟或空净新室或独树林泉。于斯胜处一心善净修行是法。于不善法极尽断除。于善净法生建净义。是二法句蔓延能生善不善业。是故所食饮食。滋味辛甘咸淡勿欲贪餐耽嗜过饱。若饱使不能持诵供养烧火。定心不生。是故咒者离贪欲食。恒初夜分。随力转读花严宝雨及余一切摩诃衍经。观其行法制御心田。修习此教为无为法。若布瑟置迦。每中夜分敷净茅草。四周结界结印诵咒。印护持身如师子王。头南面东右胁枕手叠伸足卧。若扇底迦。每中夜分头东面北右胁枕手叠伸足卧。若[打-丁+(褒-保+可)]毗柘噜迦。每卧分时头西面南右胁枕手叠伸足卧。若睡梦见上菩提树栴檀香树弭攞树郁头末罗树。名证中品向速成相。若有梦见。乘白鹤孔雀金翅鸟等。身出光焰。名证上品向速成相。若有梦见上七宝幢楼阁宝台。踏花鬘上。或见手把箜篌。诣入僧众。上塔乘船。名证下品向速成相。若有梦见旃茶罗人猪狗馲驼驴死人等。若触若乘。是障不成。如是等相智者应知。若毗那夜迦作诸障恼。则以粳米和乌油麻。日日三时一咒一烧各一千八遍。满三七日则得本神梦觉现身。教诰语言汝去某处。酥蜜相和日夜三时。一咒一烧各一千八遍。满三日夜则得梦见此教调伏毗那夜迦所有真法。我已受献吃汝食去。所有真道与当成办。若梦觉已加念咒神。愿为我现大丈夫相。勿为我现天女仪状。乱我心境妄生贪劮痴爱染心。又持护身覆复安睡。则得梦见本神仪状或诸神变种种胜事。心亦无取妄生喜觉。若持诵时。勿念过去种种嬉谑杂欲漏法。亦勿思计未来众事。说诸余法。散乱动心唯一系想入咒文句一一妙理。若心贪生观身[月*夆]坏。若心嗔生慈心观住。若心痴生即十二因缘观住。若心起缘倒颠生住。即至观想咒神在顶持以香花先前供献。结跏趺坐如法念诵。若少不依如所法式。则为障碍毗那夜迦。破坏食啖所修功德。如是人者若诵念已。护身结界端身直项。结跏趺坐瞬目平视。舌拄上齶。以右手背押左手掌。伸置脐下。观照四大色毕竟空体无真实。复观五蕴其性亦空。如法界性无我无人亦无受者可得之法。心则寂静。复观静心心亦无住。咒者诵咒每时数毕。常作斯观。若见种种神变境像特勿取著。自静见心。即得灭除一切罪垢。若有未曾入此一字佛顶轮王大种族坛。为阿阇梨教授法者。自持斯法。则便常为毗那夜迦如影逐身。障吃咒者所献香花饮食香水火食。咒声不令得到本所咒神。法无成验。此顶轮王若成就者。则常不为姥[巿*犬]驮吒迦。毗那夜迦王。作生障难。况余一切毗那夜迦。能障难耶。是故智者欲得成就此咒法者。当以难胜奋怒王咒。或以轮王仆从二十种咒。于持诵时烧火食时。障护其身。若不依法一一护身。则难成就。常为诸恶天龙药叉罗刹恶姤仙类茶枳尼鬼毕舍遮鬼及诸饿鬼。处处随逐伺求其便。破坏虚耗。是咒法中莫以曼陀罗花。弭罗花。遏伽花等持献供养。及诸佛顶供养法中。亦不供养。应以惹底花。[(口/又)*页]钵罗花。拘物头花。莲华。谕底(听异反)迦花及余种类香馞名花。持此花等。常以供养五顶轮王。若有咒者经一二三度精修此法。不证悉地。倍应勤恳专精修习。乃至七度。各正月五月九月。诣海河潬日日三时。印砂佛塔随力印修。并转大乘诸余经典。观我一切所行之迹。修学斯法。印是塔数满三十万。为灭先世十重业障。复随此一一塔前。以涂香末香诸妙花香而献供养。于一一塔前。坐诵咒一百八遍。智者如是如法修持不成就者。为宿障重。又加日日印一肘塔一千已上。若五逆重罪亦得销灭而证成就。况余微薄诸宿障耶。如斯依法精勤修习。但诵持咒亦得销灭。何况印塔。</p>
  <p>又法诣住江河海岸。采以莲花一咒一掷江河水中满十万个。则得成向。何况倍加可不成就。若非是处作修法者。则不成办。如斯咒法薄鲜福人。使加印塔乃得成就。植福德人但所依教诵持供养。遂期成就。如是成者勤诵持咒以为根本。是故诸善男子。坚固精进身心清净求菩提者毕定成就。密迹主未曾见咒。虚辞说导我题是咒在经自成。要假精进为于菩提师僧父母及苦众生。勤功修习合掌顶礼。依法诵咒翦除垢障。乃得成就。如是顶礼为得成就广大功德。如是顶礼无量果报无量福聚。是故数数合掌顶礼。乃得口善身善意善成就功德。劫初有情性质纯善福德高胜。随作随成。不等今我释迦牟尼如来。出浊恶世得解脱时。及弟子等证解脱时。是故智者相续除断猜疑网心。具足精进净修福事。则便成证。若有宿殖福德增胜。依法修行速获成就。若无宿殖福德鲜薄。依法修持久乃成就。此最上咒若证成就。则得高胜无等等故。譬假琉璃宝比莲花光宝。功力价直倍数。不及无谕匹。故则知一字佛顶轮王力。不思议勇猛殊特。咒者应常持钵乞食。若得饭饼应净涛择。分为三分一分献佛咒神诸天。若食献已。持施水陆一切有情。一分给施外来乞者。若无乞者施与禽兽。一分自持依法而食。若有作求安隐法时。面北坐食。若有作求富饶法时。面东坐食。若有作求调伏法时。面南坐食。咒者每日慈心弘愿。普覆一切有情受众苦者。誓当度脱。若大苾刍[王*乌]波索迦持梵行者。若心慈悲独行持法则无障碍。是故智者乐欲安隐富饶调伏速成证者。应常定心恭敬合掌顶礼佛塔。净持洒地。持以牛粪和黄土泥。涂摩坛地。诵以一切佛顶轮王心咒。或诵摧碎顶王咒。咒白芥子净灰七遍。布散十方结为方界。持以四橛系于线索。咒之七遍四角团钉。结方地界安布坐位。种种献列护身结印。请召供养诵咒烧火。自身成验。先初供养释迦牟尼如来。次当供养一字明顶轮王。次当次第供养诸顶轮王。次当供养观世音菩萨及所种族。次当供养金刚密迹主菩萨及所种族。次当供养与愿顶王及所种族。如是供养一一次第。皆持香华前供养已。次当供养世间天神。如斯供献名三种族供养法则。愚痴婴人无所晓解。种种谤毁一切咒者。说诸咒法尽是谩语。智者若遇如是痴人。应自思观。是诸佛说必不虚谬。但自专至修行供养扇底迦法。布瑟置迦法。[打-丁+(褒-保+可)]毗柘噜迦法。若布瑟置迦法作诵咒时。烧火食时。面东一心跏趺端坐。咒后每加窣嚩诃三字。若扇底迦法作诵咒时。烧火食时。面北定心结跏趺坐。亦每咒后加窣嚩诃三字。若[打-丁+(褒-保+可)]毗柘噜迦法作诵咒时。烧火食时。面南嗔怒。左脚踏右脚侧上蹲坐。亦每咒后加虎吽二字。若欲常作扇底迦法。以乌油麻和白芥子。作火食法。若欲常作布瑟置迦法。亦以乌油麻和白粳米。作火食法。若欲拔去佛法中刺。作[打-丁+(褒-保+可)]毗柘噜迦法。以毒药和榔伽里根。作火食法。若布瑟置迦法。以弭攞木。[打-丁+(褒-保+可)]输迦木。[打-丁+(褒-保+可)]縒娜木。菩提木。萨惹迦木等。常然烧火。若扇底迦法。以儞劬陀木。[殳*页]头末罗木。[打-丁+(褒-保+可)]说他木。天门冬草等。常然烧火。若[打-丁+(褒-保+可)]毗柘噜迦法。以佉地罗木。无患木。苦栋木。迦啰弭攞木等。常然烧火。调他怨恶心回伏故。名[打-丁+(褒-保+可)]毗柘噜迦。蠲除灾障一切宁静故。名扇底迦。愿得圆满求者如意故。名布瑟置迦。如是等法于一切处咒者。善思依法修习。为此教法得最上故。为欲辟除此教法中一切灾障。应作是法。除斯法者余不应作。此所咒者慈心一切梵行清净。莫如外道发长甲长则得清洁。若发长备虮虱俱生。随生障咎念诵不成。若甲长则里停垢秽。枯花烧香便则污触。随亦生罪。日月蚀时特勿观说。亦勿讥谤和上阇梨过与非过。若所供养咒神之时。忽见咒神受天快乐。勿爱愿同。见有国土无主纷乱。特勿住中修法念诵。又勿住于神龙护地。药叉罗刹常集住地。死尸陀林地。无佛法地。虎狼住地。多蚊虻地。无雨方地。多饶风地。多贼住地。屠杀住地。沽酒住地。卖经像地。卖凶具地。淫女住地。及众难地。皆勿住中营法念诵作求诸法。悉不成就。念诵法中烧火法胜。天神喜满。譬如饱食欢喜充适。是故佛说一切念诵品法中火法为最。亦不谕以国王下劣如药叉相。亦不谈论军阵相杀通国使命媒媾凶戏。缚人治病皆不应作。如向所说。念诵烧火一切法事。广功广成少功少成。亦勿施他酒肉毒药刀剑弓箭斧槊之具。亦勿赞杀快杀方便杀谋杀。亦勿占说他吉凶事。亦勿教他迷倒痴法。及所恐怖一切有情不安隐法。皆勿应作。住清闲处以智方便。想修诸法。若有缘遇不净步多鬼处有尸鬼处药叉罗刹等处。常一出入想为清净。于念诵处结跏趺坐。想诸妙法成香水池。没身澡浴结浴咒印。印身想为涂香。遍身涂饰一至念诵。不应动摇谩视听察謦唾谈论。若破威仪动摇謦嗽。则重轮结浴印印身。持以净水洗手嗽口。乃复诵念亦得上中下而皆成就。</p>
  <h2>成像法品第六</h2>
  <p>尔时世尊复告金刚密迹主菩萨言。我见来世一切咒者。薄德少福乐著嬉戏。不善伴侣耽湎愓劮。于戒缺漏智见狭劣。不乐学求顶轮王广教出世上法。唯乐世法。我为斯人说顶轮王世成就法。心不猜动依法修习。则定成向。密迹主成世法者。应常每日依时。请召日神月神星神随所住神。一心念诵摄唤来住。结界护身诵咒作法。则得世间诸法成就若不护身结界结印。则为夺人精气鬼。夺所咒力。六分偷五。或全偷夺。或为茶枳尼鬼。夺所咒力。若恐偷夺。则诵一切顶轮王心咒难胜王咒。定得却全本所咒力。密迹主是故一切咒者。心常寂静坚持六念。系修咒法发菩提心。则得成就。离菩提外毕无成办。何以故假菩提心大威力故。密迹主是故咒人。制令不食青黑之食。亦不应于佛床法床僧床和上阇梨父母等床坐卧。吃食亦不颊食大抟饭食嚼食作声。半出入食顾视语食共传器食手指揩齿皆不应作。咒者应知如法摩坛。正跏趺坐端仪默食。若念诵时若作法时。若请召时。应断一切善不善语如法诵念。亦勿与他一床坐卧。传著衣服鞋屩袜等。其所食器纯用赤白铜器梡食。若已食讫则水净洗。重以土灰里外揩拭。常不作诸嘲誂戏论。若喜违犯随罪俱生。咒难成验。若作大法。恒候年吉月吉日时。依法营造三种品法。谓佛神通月修最第一。证向顶王广大悉地。每白黑二月八日十四日。食三白食。加以香花新净饮食。持献供养如法念诵倍速成证。趣成就者。如法依法当画像。变命教童女。香汤澡浴。受八戒斋。治丝造织。方应度量。勿刀截断。方量五肘或复三肘。于吉日时起首画彩。或以板画。其匠画时洗浴清洁。著鲜净衣受八戒斋。先当正中画释迦牟尼佛。坐师子座结加趺坐。具众相好顶放大光。作说法相身有圆光。次佛右边。画观世音菩萨。身黄白色首戴宝冠。冠有化佛面有微怒。一手把白拂。一手把数珠。又于眉间竖画一目。以天衣服璎珞环钏种种庄严。坐莲华座结加趺坐。次佛左边。画金刚密迹主菩萨。身青色相首戴宝冠。面目嗔怒。一手把金刚杵。一手把白拂。亦以衣服璎珞镮钏种种庄严。坐莲华座结加趺坐。次后画最胜明王金刚。画大度底使者。画可畏金刚。画黄眼金刚。画大笑金刚。画大拳金刚。画军吒利金刚。是等金刚各有大力。最上调伏。皆执器仗坐莲华座半跏趺坐。各以种种衣服璎珞而庄严之。次观世音菩萨后。画马头观世音王。画意乐圆满王。画白衣观世音菩萨母。画多罗菩萨。画毗俱胝菩萨。画佛眼菩萨等。是等菩萨各各执持本所器仗。坐莲华座半跏趺坐。亦以众妙衣服璎珞皆庄饰之。次佛左边。画难胜大奋怒神。画大字神。次佛右边。画佛眼神画相好神。是等四神身皆金色。坐莲华座半跏趺坐。密迹主如是等像。色相器仗如前所说。是大变像名如来身最顶轮王大成就像。一切诸咒等同通用皆画成证。于时世尊谓曼殊室利童子言。我昔见汝未证地时。诵以是咒供养此像。像放大光照此三千大千世界。三界上中众生意乐歖适。曼殊室利汝为光照。升证三地得五神通。是故说像不可思议。是如来身大三摩地。由是我以此三摩地力。普大三界为诸有情。利益成就。神通变示顶轮王身。如如意宝。</p>
  <p>尔时世尊复诰曼殊室利童子。汝善能以大被甲胄善巧方便。安住有情示济有情。无量变化现于佛身菩萨身缘觉身声闻身等。摄取众生说诸胜法觉悟有情。是时曼殊室利童子。合掌恭敬白言世尊。佛有几名现顶轮王大三摩地。流此世界。于时世尊诰曼殊室利童子。汝问一字顶轮王名者所谓。名印捺罗名帝释。名布懒娜罗名大梵天。名毗瑟怒天名摩醯首罗。名自然名劫比罗。名步亸娜名姥儞。名底[口*栗]詑迦[口*栗]洒名大地地。名治世地名弭野縒。名一切行名一切门。名寂静名涅槃。名变化名所变化。名难摧名大天。名阿素洛名救度。名胜首名最胜。名那野迦名毗那夜迦。名福德名恾伽罗。名一切事成就名救世。名作乐名作安隐。名空第一义谛名不生应名。名名闻能施名具悲。名具知名三摩地。名具慈名婆鲁拏。名师子名牛王。名祢嚩名龙王。名药叉名苦行仙。名大苦行仙名能者。名触者名世间母。名质多罗名三目。名千目名跛弭怛啰名补亸名大三摩地。名出生三摩地名涌三摩地。名遍知名人中师子王。名调御丈夫名出生第一义谛。名证见名相证相。名三界主名世间主。名无垢称名五眼。名相似眼名莲华梦名。光明名火。名步多主名断欲。名无欲名无嗔。名破嗔名遣嗔。名摧垢名勇猛将。名大王名护世。名治地名帝释像。名香象名白莲华。名解空名见空。名现彼名见道者。名生者名无生者。名分别名无分别。名尽分别名破分别。名护世间名善国。名许可名焰摩王。名施财名水天。名俱废啰天名提头赖吒。名善现名苏弥卢。名金刚名谕金刚。名妙妙行名勇猛。名大勇猛名所生名大所生。名常住名无常名常无常。名顶轮咒名大咒王。名药名大药。名论者名大论者。名上名无上。名白名演白者。名丈夫名说丈夫。名娑伽罗名大娑伽罗。名海名大海。名法水住名日月。名罗摩名乐相具足。名相庄严名云名大云。名树名大树。名无等名罗睺罗。名将名大将。名众生名大众主。名人主名大人主。名持水名大持水。名龙象名师子。名勇施名未曾有。名不思议名大不思议。名富贵名大富贵。名具富名大具富。名实应供名灭烦恼。名解术名行术。名作变化名具钱财。名法具箭名一非一。名活非活。名山名大山。名无能坏名乐行慈名具足神通。名具力名具智。名无等侣名具足光。汝曼殊室利童子有一类人。知我不生不灭真如实际实法法界涅槃实智无二无相意生儒童作者受者知者见者。作如是解。童子此娑婆世界众生。称我为大离欲如来佛调御丈夫天人师。童子我常如是于此世间。成熟有情示如是名。童子如是等名成就众生。乃有五阿僧祇百千数名。一切声闻愚痴众生。虽称我名亦不识我如是异名。童子我为如是成就一切有情。亦于诸经说是异名。童子复有一类有情。知我无边殑伽沙等世界中无量种异名。如来说法如如众生调伏成就。如来亦不去来分别出现色相。童子已不去来无作分别。则能出现无量法事陀罗尼门。</p>
  <p>尔时世尊复告曼殊室利童子言。童子若有修持是顶轮王法者。应常占候吉白月五日八日十三日十四日十五日好星宿时。清洁洗浴著新净衣。若是俗人受八戒斋。依持法轨清净修饰。涂结坛场布献香花。烧设火食先供养佛。及观世音菩萨。金刚密迹主菩萨。摩诃婆攞神。并诸菩萨一切声闻辟支佛诸天众等。如斯供养则得一切大威德天大威咒神大明咒神欢喜观视。此等诸天虽复日日请召恭敬如法供养。于此法中不应礼拜。何以故以五顶王尊大一切力不思议。童子持此咒者。虽不礼拜一切诸天语勿毁灭。诸咒天神。何以故。为诸天神部族相摄护持法故。是知咒者。亦不应向死丧家。初产生家。不净人家。旃陀罗家。田猎人家。卖凶具家。卖经像家。外道人家。沽酒家。往诣顾宿受他供养。亦不持以一切残臭宿食而供养之。及自食啖咒者。当知每日三时自誓。归依佛法大菩萨僧。发菩提心净治三业。念佛念法念僧念戒。念施念天。若是俗人常于清旦受八戒斋。不杀盗淫妄语饮酒。脂粉涂身坐卧大床不过中食。以如真智无作之心。虔敬修习则得成办。</p>
  <p>尔时释迦牟尼如来。复告金刚密迹主菩萨言。又有转轮王像。于出世世间一切咒像。最上无等准前月日。画者端肃具持十善。以细白毡方量三肘。或复二肘。先画宝山。于宝山中画释迦牟尼佛。具足众相身真金色。作说法相佩通身光。坐白莲华师子座上。顶放大光。于佛右边。画咒者貌。长跪瞻佛手把香炉。又于山下画大海水。遍于水中画莲华叶等。是像庄严。准前所说。密迹主此顶轮王像一切佛说。为当咒者得大利益。略说是像。若有见者随喜供养。随灭众罪得大功德。诸天龙神欢喜观敬。当定成就一切勇猛顶王咒力。得无数佛种种歌赞供养功德。是妙变像无量无数一切诸佛常共赞叹。若有信乐昼夜精进恭敬供食。则得无始一切罪障渐皆销灭。身业清净成就顶王功德智海。超过一切最胜殊特。为诸天人供养恭敬无量赞叹。当证佛地更无退转。证此咒者奋目嗔喝。一切天龙八部鬼神皆得惶怖四散驰走。其天帝释见是人来。分座同坐。其诸大天亦皆分座。三界诸天见是人来。傲叛不起迎接敬廙。则皆头破如兰香枝。若我于亿俱胝大劫。赞说是咒亦不能尽。成此咒者是人名证最上悉地。当为住寿三十三天大娜罗钵底三摩地。命安常住不被死殃。受天位毕变身如佛。证五神通弃此天界。以无量天前后围绕。往诸佛刹。种种变化导诱众生。随诸佛刹现帝释身。或现金刚身。或现大梵天身。或现伊首罗天身。或现童男童女身。或入地狱饿鬼畜生趣。随现诸身救脱诸众生。或诸山林城邑聚落为作房舍。种种衣食供给施济。常作依怙三界。度脱一切众生。具五神通行菩萨行。为人中尊。</p>
</body></html>