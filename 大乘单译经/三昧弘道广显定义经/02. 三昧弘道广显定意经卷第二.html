<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>三昧弘道广显定意经卷第二</title>
</head>
<body>
  <h1 class="head">三昧弘道广显定意经卷第二</h1>
  <h2>请如来品第四</h2>
  <p>时阿耨达。自与其众诸眷属俱。稽首世尊跪膝叉手。而白佛言。愿请天尊回屈神光。往诣无热之大池中。尽其三月。吾等志乐供养圣尊。并诸神通果办菩萨及上弟子。蒙愍纳许愿受其请。所以然者。吾等供事至真正觉。岂能应于如来仪耶。冀蒙逮闻寂静上化。唯以此法应供养也。思愿重闻如是像法令常欢悦。此乃应奉于三宝耳。尔时世尊不受其请。重启二月如来不然。垂听一月世尊不可。愿纳半月。世尊默然而已受之。于是龙王。自与其众诸将从俱。见尊受请忻喜悦怿善心遂生。绕佛三匝。兴震云电而降微雨普遍天下。忽然之顷还升宫中。时阿耨达到坐正殿。辄召诸五百长子。其名善牙善施善意善明。能灭寂相。感动大威甘威甘权甘德。普称威勇持蜜忍力行祥。如是比等五百长子。宿树无上正真道已。王告之曰。又诸子等。吾今以请如来无著平等正觉。及众菩萨诸弟子俱。尽其半月。世尊正觉垂大慈哀。兴有弘愍而寻受请。汝等当共同一其心广相勉励。加敬世尊至真如来。勤念无常当各寂静。谦恪恭肃住待如来。仪应弃捐淫心欲意及龙戏乐。除贪怒害离欲色声香味细滑。所以者何。世尊无欲而且详安。仁雅审谛顺调寂静。显备诸德侍从围卫。仪容无量皆承诸佛真正要戒。以是之故。汝等半月无得入宫。当除淫恚愚痴之念。又复如来宣讲法故。必有他方神通菩萨释梵持世宿净天子当普来会。汝等勤念广施姝妙。光显严饰慎勿中懈。令诸会众观变踊跃。此乃真应供养如来。时阿耨达都约敕讫。辄为如来于雪山下无热池中。为世尊故。化其无瑕净琉璃座。而使纵广七百由旬乃殊异妙周匝列。置八万四千杂宝琦树。挍以众珍诸宝鲜饰。蔚有光华精耀百色中出美香。诸树间化八万四千七宝之堂。众珍光彩极好无双。施置十万交露绮帐。乃垂异妙赤真珠贯。在诸堂上有师子座。八万四千皆大高广。而布无价妙好杂氎床座宝分。施诸交露挍以众宝。所在堂上有龙婇女各二千人。其色姝妙姿美无量。颜像蔍华口出熏香。擎持杂花末香涂香。调作诸妓以咏佛德。兴悦众会于上虚空化大宝盖。周千由旬遍覆会上琦珍彩镂。其宝盖中众色无数。悬好缯幡于幡彩间垂诸宝铃。景风和降音踰诸乐。施馔百味备办都讫。为此变已。与其眷属恭捡叉手。向佛跪膝而遥启尊。以其请意叹咏颂曰。</p>
  <p class="l-js-7c">慧藏知富积辩德　　慧达无著明导众</p>
  <p class="l-js-7c">慧弘普至不有碍　　慧上最力降神光</p>
  <p class="l-js-7c">慧解心行唯大仁　　当观十方众生类</p>
  <p class="l-js-7c">最上神尊受吾请　　念启慈愍唯时屈</p>
  <p class="l-js-7c">知足无贪而易养　　祥福审谛圣道师</p>
  <p class="l-js-7c">善行质信知众意　　时节以至可屈尊</p>
  <p class="l-js-7c">其德普称行等王　　造无请友兴普念</p>
  <p class="l-js-7c">至仁清净踰若空　　所设办讫枉神尊</p>
  <p class="l-js-7c">威御十方猛持世　　佛事十八而等有</p>
  <p class="l-js-7c">度众最首悲踊行　　愿与其众时蒙至</p>
  <p class="l-js-7c">色妙端正相彩身　　琦好种种花绣文</p>
  <p class="l-js-7c">志乐欢悦惠法施　　大仁上导愿察时</p>
  <p class="l-js-7c">梵声清净若雷震　　鸾凤哀鸣师子步</p>
  <p class="l-js-7c">妙音具足悦诸士　　众心忻望愿时顾</p>
  <p class="l-js-7c">佛土三千无等伦　　弗有能知如来心</p>
  <p class="l-js-7c">圣尊明睹众生行　　所修常应时降此</p>
  <p class="l-js-7c">知时普应怀权化　　了达众生有圣誓</p>
  <p class="l-js-7c">详审之行目明好　　神威捡足愿回光</p>
  <p class="l-js-7c">众生甚多普渴仰　　十力持势威无慢</p>
  <p class="l-js-7c">大仁德峻勇而果　　圣性尔枉升游此</p>
  <p class="l-js-7c">惭祥备足德最上　　宁救济育遍无极</p>
  <p class="l-js-7c">师友无双协怀众　　化龙亿百兴有悲</p>
  <p class="l-js-7c">于世威猛普慈救　　达知众行应如意</p>
  <p class="l-js-7c">开布散示唯天尊　　轻举神足愿时至</p>
  <p>尔时世尊知阿耨达请时已到。告诸比丘。著衣持器差应留守。无热龙王遥跪启时。应受半月宜便即就。于时八万四千菩萨。皆大神通德具果办。弟子二千亦上神足。侍绕世尊周匝而导。至真如来从鹫山顶。忽升虚空神力而进。如其色像身放无数百千之光。遍照三千大千境界普悉晃明。诸欲色天皆见世尊。扬光无数飞过虚空。自相谓言。神尊致彼无热王所。将兴法化演奥无极。及使如来为众围绕。即彼半月中。多诸天数百千众。得见世尊又闻法说。缘复观睹无热所设庄严感变。而令世尊故游到彼。时诸天子各各发念供养如来。或愿散花。或雨名香。或施天乐以歌佛德。或复悬幢幡盖缯彩率随如来。世尊身光昭耀炜炜。明踰日月宿净色净及诸天光。佛之圣威神耀无量。根定寂静行游详安。释梵四天威变种种。奉敬追侍随从如来。于时圣尊到雪山下住止右面。便告贤者大目连言。汝到无热王所处宫。当宣告之。如来已至时可应入。于是贤者大目犍连承佛神旨。忽迁无热大池之中。现于虚空去地七丈。化身像者若金翅鸟王。住阿耨达龙王宫上。便告王言。如来至也。彼诸龙众及婇女等。无不愕然惊恐怖悸。衣毛为竖四之藏窜。展转相谓。此池自初无金翅鸟斯从何来。时阿耨达。告诸宫人太子眷属而慰之曰。且各安心勿恐勿怖。此为贤者大目连耳。承如来使兴神足变。贤者目连到彼告讫。还诣世尊。时阿耨达。便与其众诸子臣民夫人婇女。举宫大小俱而围绕。各奉名花及美末香。并众涂香幢盖缯幡。倡伎种种调作相应进迎正觉。于时世尊。为诸菩萨及众弟子天龙尊神所共围绕。俱而前至无热所设广博座场。如来到已。寻就高显师子之座。菩萨相次。然后弟子诸众坐讫。尔时龙王。观视世尊及诸菩萨弟子众会坐悉而定。兴心无量内怀怡悦。辄与其众手执斟酌。所设馔具踰世甘肥。延有天味肴膳百种。以用供佛菩萨弟子并诸众会。使皆充足。世尊菩萨及诸弟子饭毕。辄各洗荡应器察众都讫。时阿耨达。即启如来愿闻法说。于是世尊日昃时后。便从定起端坐说法。诸来会众满千由旬。从他至上中无空缺。天龙鬼神及人非人。周匝卫绕至真正觉。一切会者各怀踊跃。</p>
  <h2>无欲行品第五</h2>
  <p>尔时龙王。悦颜进前跪重白佛。唯愿世尊。为斯众会如应说法。令诸一切免离生死。精除相著五阴诸苦。秽垢昧昧劳尘之行。使其永无三毒意结蒙。及龙众得弃邪冥伏其心意。弘致至善使有悦豫。深行菩萨。后若如来现有存亡。当使吾等所在国邑护持正法。于是世尊赞龙王曰。善哉善哉。阿耨达王。谛听其义勤思念之以宣布示。吾当广说令此会众。多免罪痛根拔杂想意识志疑。使解普智升游三界。时龙王言。善哉世尊。愿乐广说当顶受行。</p>
  <p>是时圣尊告龙王曰。有一法行菩萨应者。为天世人甚所敬重。何谓为一。志修深法以行无欲。何曰深法法行无欲乎。如是龙王。菩萨依顺因缘之无离二见际。知有无者斯见诸法。依著因缘不见有法不由缘生。彼作此念。其依因缘斯无依缘彼不依魔。其依缘者彼不言吾。亦不言我。又其依缘中无我我。依缘无主亦无执守。其依顺缘了解起生。速易得致四依之念。何谓为四。依于至义而不文饰。依于慧行不为识念。依顺义经不依攀缘。依念于法而不为人。彼何谓义何等为慧。云何顺义何谓念法。义谓空义。不受妄见无相之义。不著念识无愿之义。不著三界无数之义。不著于数。又复义者。于法非法而无其二。音声无得。念想无念。法处无住。用无人故命寿言声伪无所有。又复为义。其法义者为无欲义。何谓菩萨为法义。其无眼色耳声鼻香舌味身更心法之义。不生色义。不灭色义。不为痛想行识之义。亦不生灭识行之义。亦不欲色无色之义。亦不生灭欲色无色义。亦不我义。亦无我见著人之义。不有人义。亦不著人见入之义。亦不著入有佛身义。亦不法字著入之义。不数计会有著入义。亦复不有施戒忍进定智著义。晓入一切诸法之义。是谓菩萨为法义也。其从是义而不有退。是谓为义。</p>
  <p>彼何谓慧。日苦无生慧。习无念慧。尽都尽慧。道无志慧。于阴幻法诸性法性而无毁慧。在于诸情空取为慧。解入诸法明了众生。根满具慧志念无忘。于诸止意不意无念。于诸断意等善不善。于其神足身心建慧。又于诸根了轻重慧。于诸觉意觉诸法慧。而于诸力已降调慧。道为无数于灭寂慧。观别法慧。始不生慧。来不至慧。中无住慧。于身像慧。言以响慧。心法幻慧。是谓菩萨明达智慧。又何谓为顺导义经。从是因缘而起。然者灭于愚痴。灭于老死无我。而然于无我人及与命寿深解诸物。若如来我皆非真法。而然于三脱之门也。等于三世求三无著。所谓诸法见都无生。视了知者而得等灭离俗情态。菩萨来智慧度无极。于诸意念而无疑惑。应入是行。斯谓顺义。无所去至亦无从来。泥洹无为不有去至。是谓顺义。何谓如法。若诸如来兴与不兴法身常住。是谓如来。如如本无而无增减。不二无二真际法性。谓之如法。不毁行报无行报法。斯谓如法。大乘者由六度无极。缘一觉乘从因缘脱。声闻之乘依音声脱。是谓如法。施致大福戒得生天。博闻多智定念致脱。斯谓如法。从行不修兴有生死。行之纯至而立无为。如法之谓。愚以欲力智则慧力。斯谓如法。其一切法悉依法性。如此龙王。其依因缘而起生者。斯则应得四依之念。其依因缘彼则不依断著有无。是谓其见因缘起者。斯见诸法。其见法者斯见如来。所以者何因缘乎。龙王。等起无起法于非法。等而无著。又如来者。亦为无著因缘之起。亦无有起法不可得。觉其法者斯则如来。于因缘起慧眼见之。慧眼见者斯则诸法。见诸法者。斯则如来。是谓其见因缘起者。斯则见法。其见法者斯见如来。又如来者以法见法。如是龙王。若以此法行应脱者。斯谓菩萨而无欲行。又呼龙王。无欲菩萨不作欲习。悦乐贤圣舍非贤圣。勤慕兴护于贤圣种。广合诸慧为法作护。修于博闻志树无忘。不舍戒身。智身无倾。定身不动。于其慧身得善坚住。脱慧见身强固难转。脱慧见故。又复龙王。无欲菩萨。得无数佛正法度义。亦具无数诸佛要慧。又果无尽诸佛之辩。得通无量诸佛神足。因致无数诸佛权解。普入无量众生之行。游过无数诸佛国土。因见无数百千如来。缘得听闻无数诸法。得无数义达无数慧。晓无数行度无数众。</p>
  <p>若是龙王。无欲菩萨常应清净。消尽众秽德不可量。三界自由不有所著。何则然者。以其无欲自从心生。有三事从心出生。何谓为三。从其欲生。又从爱生。亦由起生。复有三生。观于起生。又观起生。又观所行观心无处。又复三生。灭寂专一。晓解于观。如法随行。又复三生。德备仁调。以为寂静。从行勤生。又复三事。从于行直。而无有谄。仁慈调忍。复有三事。无沉吟疑。顺善不粗。志足易养。又复三事。从其空生。又复无想。亦由无愿。又复三事。心之所生诸法无常从其心生。诸法皆苦亦由心生。诸法无我亦从心生。复有三事而从心生。诸法无常。诸法无我。灭尽无为。皆从心生。如其龙王菩萨等灭。亦由心生。谓其不舍普智心。行等一切。以大慈故。不舍众生。大悲心故。不厌生死。用大喜故。等离喜怒。以大护故。所有慧施不望报故。众戒学行德义备故。内免己过不论彼短。能忍众生诸不善行。欲令彼人心固金刚。合集众善诸德之本。身命无惜得致一切。诸定正受心无劳惓。不以正受而有所生。晓智以权顺随众生。以其谛慧度诸志脱。欲达声闻缘觉乘者。显念佛法求诸佛法。心能忍苦广宣法故。众利敬养蔑而弃之。志具诸相德行无厌。充满智慧博勤多闻。习善友故值善知识。用谦敬故得应谦行。降自大故以降自大。志行备故具满意行。用无谄故以离谄者。言行应故以其无欺。修诚信故以住信言。离众欺故灭除妄语。生诚信故降心于信。如是龙王。其有菩萨而生是心。斯谓无欲。又复龙王。无欲菩萨。魔不能得其限便也。所以者何。以彼菩萨应无限故。而亦不行有限之法。彼何谓为是限法乎。欲淫恚痴斯皆有限。菩萨于是不有所著。以此谓之为无限也。声闻缘觉其乘有限。菩萨住于普智心者。魔终不能得其限便。有念无念念想有限。菩萨以离众念之应。如此菩萨。魔不能得其限便也。如是龙王。有二魔事。而是菩萨当深觉之。亦当远离。何谓二事。于其师友无恪敬心。而自处大贡高蔑人。是谓为二。又二魔事。舍菩萨六度无极藏。心返喜乐亲行声闻及缘觉法。复有二事。何等为二。无其智慧而欲行权。与诸堕著望见众生乐相狎习。复有二事。寡闻少智自以慧达。虽有通博于中自大。又复二事。于德甚少妄生尊贵。若修德行而乐小乘。复有二事。正法不护。不度众生。复有二事。志不乐习于诸菩萨。及众通达明智者俱。专行诽谤清高菩萨。主为法师数兴蔽碍。又障师训而多谀谄。又二魔事。舍诸德本。心存不德。复有二事。虽在闲居怀想三毒志常愦闹。若游国邑有贪利心。复有二事。为非其人说深要法。应当为说而反不说。复有二事。不觉魔事。远离普智意数错乱。如是龙王。其诸魔事色像若斯。无欲菩萨而永无此。又复龙王。若有菩萨修于清净行应无欲。当致菩萨十六大力。以此诸力降调己志以化众生。何谓菩萨十六力耶。曰得志力意力。行力惭力。强力持力。慧力德力。辩力色力。身力财力。心力神力。弘法之力。伏诸魔力。无欲菩萨。得是菩萨十六大力。何谓菩萨为志力耶。如是龙王。菩萨志力能览诸佛一切所说总而持之。是谓志力。斯菩萨意应诸佛行。于诸众生而无断碍。是谓意力。能达一切音声所说解了诸义。是谓行力。离诸罪行与众德法。是则惭力。一切诸难不为非行。斯则强力。亿千魔兵不敢而当。是则智力。通达持法宣示等学而无遗忘。斯则持力。无著不忘。于百千劫。其所可说无碍不断随解诸法。是则辩力。若诸释梵及四天王。往诣菩萨黯然无色。是端正力。以其宝首所可念愿应意即至。是则财力。过诸外道在中独尊。是则身力。众生之心能一其心。知众生心顺行化之。是则心力。众生应以神足度者。为现神变使众睹见。是神足力。若所说法使众闻之而无中断。彼受顺行等除苦尽。是弘法力。若其禅定正受之时。得承佛旨贤圣行法。是降魔力。斯谓菩萨十六大力。其有行者志慕愿此十六之力。而欲得者当修无欲。譬如龙王一切河流归于大海。道法诸行三十七品悉归无欲。又若龙王诸药草木依因于地。诸善行法皆由无欲。譬如龙王转轮圣王众生所乐。若此其有无欲菩萨。乃为诸天龙鬼世间人之所爱乐也。尔时世尊。为阿耨达并诸太子。而说颂曰。</p>
  <p class="l-js-5c">欲为慧菩萨　　志愿佛道者</p>
  <p class="l-js-5c">彼当离秽法　　常勤行无欲</p>
  <p class="l-js-5c">慧解因缘法　　不猗于见际</p>
  <p class="l-js-5c">睹法以因缘　　无缘不有法</p>
  <p class="l-js-5c">缘生彼无生　　是不与自然</p>
  <p class="l-js-5c">善缘斯亦空　　知空彼无欲</p>
  <p class="l-js-5c">著缘而无相　　脱愿寂复寂</p>
  <p class="l-js-5c">澹泊像大愚　　其处魔不审</p>
  <p class="l-js-5c">见法无著缘　　于其无吾我</p>
  <p class="l-js-5c">彼不有我人　　知是则无欲</p>
  <p class="l-js-5c">无主不守护　　不获亦弗舍</p>
  <p class="l-js-5c">本脱无取舍　　离欲常了法</p>
  <p class="l-js-5c">观义不为饰　　慧行常脱识</p>
  <p class="l-js-5c">晓了顺义经　　依法不为人</p>
  <p class="l-js-5c">空义是佛法　　及脱无相愿</p>
  <p class="l-js-5c">不猗造见念　　是义其无欲</p>
  <p class="l-js-5c">于法不有二　　音声无可得</p>
  <p class="l-js-5c">处法难可动　　不人义无欲</p>
  <p class="l-js-5c">法义无欲我　　眼耳不色听</p>
  <p class="l-js-5c">鼻口离香味　　身心无更法</p>
  <p class="l-js-5c">不色生威仪　　又不离痛想</p>
  <p class="l-js-5c">亦无识住我　　达是应法义</p>
  <p class="l-js-5c">不住三界义　　亦无吾我义</p>
  <p class="l-js-5c">世尊无色身　　无字法说义</p>
  <p class="l-js-5c">计数非法义　　至要不以施</p>
  <p class="l-js-5c">非戒忍进定　　慧无我世尊</p>
  <p class="l-js-5c">诸法解无义　　智谓是法要</p>
  <p class="l-js-5c">于义永非义　　无欲则佛法</p>
  <p class="l-js-5c">无生晓苦慧　　不起无有灭</p>
  <p class="l-js-5c">不生亦无终　　如是应尊习</p>
  <p class="l-js-5c">五音解若幻　　知其如法性</p>
  <p class="l-js-5c">晓内如空聚　　了是为无欲</p>
  <p class="l-js-5c">知法至趣向　　明达众生情</p>
  <p class="l-js-5c">逝念以止意　　无欲得是慧</p>
  <p class="l-js-5c">意断无有二　　神足心轻腾</p>
  <p class="l-js-5c">以力而无慢　　诸根知止足</p>
  <p class="l-js-5c">觉定解以智　　明了八直道</p>
  <p class="l-js-5c">慧观于灭行　　解法所至归</p>
  <p class="l-js-5c">本法不有生　　当来而未至</p>
  <p class="l-js-5c">现在无住法　　不欲知如是</p>
  <p class="l-js-5c">身像无坚固　　语空譬如响</p>
  <p class="l-js-5c">心幻若如风　　无欲解如是</p>
  <p class="l-js-5c">知说顺义经　　了达于因缘</p>
  <p class="l-js-5c">本痴生死灭　　无欲是慧义</p>
  <p class="l-js-5c">无我人命寿　　解了法非法</p>
  <p class="l-js-5c">以脱于三门　　所说空无著</p>
  <p class="l-js-5c">无生见灭道　　习慧喻俗行</p>
  <p class="l-js-5c">不从心意生　　无欲觉是行</p>
  <p class="l-js-5c">法性常如住　　佛兴及灭度</p>
  <p class="l-js-5c">无二觉不觉　　无欲知是法</p>
  <p class="l-js-5c">其积如本际　　彼积悉诸法</p>
  <p class="l-js-5c">空积及人际　　无欲达是智</p>
  <p class="l-js-5c">法性常以住　　觉起而灭度</p>
  <p class="l-js-5c">不识知其二　　无欲法如是</p>
  <p class="l-js-5c">不殃善不善　　知法无罪报</p>
  <p class="l-js-5c">佛法不从他　　从行度无极</p>
  <p class="l-js-5c">以离因缘觉　　音脱声闻行</p>
  <p class="l-js-5c">惠施致大富　　彼见戒生天</p>
  <p class="l-js-5c">博闻得智慧　　守意化众生</p>
  <p class="l-js-5c">至圣都守意　　无欲法如是</p>
  <p class="l-js-5c">力常转诸欲　　智慧志存法</p>
  <p class="l-js-5c">等念是诸法　　法性常无得</p>
  <p class="l-js-5c">识智因缘起　　而致四德行</p>
  <p class="l-js-5c">知义及与法　　顺义知无欲</p>
  <p class="l-js-5c">观缘彼见法　　以法见世尊</p>
  <p class="l-js-5c">等于起灭法　　无欲了尊法</p>
  <p class="l-js-5c">因缘迹无得　　音声法无字</p>
  <p class="l-js-5c">斯法得本无　　是圣谓如来</p>
  <p class="l-js-5c">以慧见因缘　　无见不见法</p>
  <p class="l-js-5c">明慧了因缘　　是谓见世尊</p>
  <p class="l-js-5c">彼求无欲行　　悦性诸贤圣</p>
  <p class="l-js-5c">法性毁不舍　　而护圣贤种</p>
  <p class="l-js-5c">常护佛正法　　无欲闻不忘</p>
  <p class="l-js-5c">戒根不舍离　　于定达难动</p>
  <p class="l-js-5c">知身慧不动　　常住于脱身</p>
  <p class="l-js-5c">及脱慧所见　　无欲常安住</p>
  <p class="l-js-5c">解人诸佛法　　无量众圣道</p>
  <p class="l-js-5c">得佛神足具　　辩达一切行</p>
  <p class="l-js-5c">知众情意行　　忽然游诸土</p>
  <p class="l-js-5c">得见诸如来　　受彼所说法</p>
  <p class="l-js-5c">闻守解达义　　宣示无量人</p>
  <p class="l-js-5c">知彼亿数行　　志得向无数</p>
  <p class="l-js-5c">无数当自在　　降心入功德</p>
  <p class="l-js-5c">伏意使无欲　　终不迁是世</p>
  <p class="l-js-5c">诸阴心以脱　　了知起灭处</p>
  <p class="l-js-5c">观灭无所有　　所习以而无</p>
  <p class="l-js-5c">声性心所行　　不谄常端直</p>
  <p class="l-js-5c">无佞调仁善　　无欲德如斯</p>
  <p class="l-js-5c">以脱空想愿　　解苦知生死</p>
  <p class="l-js-5c">无我法常寂　　无欲从心行</p>
  <p class="l-js-5c">普知心等慈　　以悲济众生</p>
  <p class="l-js-5c">喜不厌生死　　行护无有边</p>
  <p class="l-js-5c">所施无望报　　省己立诸行</p>
  <p class="l-js-5c">忍耐善不善　　念脱彼众生</p>
  <p class="l-js-5c">勤精强修德　　不计有身命</p>
  <p class="l-js-5c">以次知诸定　　亦不随于定</p>
  <p class="l-js-5c">慧定大精进　　于数不堕薮</p>
  <p class="l-js-5c">以谛化声闻　　智不志灭度</p>
  <p class="l-js-5c">无欲值佛世　　彼有此诸法</p>
  <p class="l-js-5c">魔不知其行　　安住法了是</p>
  <p class="l-js-5c">无欲不有限　　晓是贪茹根</p>
  <p class="l-js-5c">离欲彼无想　　魔不知其处</p>
  <p class="l-js-5c">其想吾我应　　彼自起魔事</p>
  <p class="l-js-5c">是悉度诸行　　众魔而不审</p>
  <p class="l-js-5c">无欲志不忘　　所行常清净</p>
  <p class="l-js-5c">无欲不意志　　惭行而不毁</p>
  <p class="l-js-5c">以闻无欲者　　悦慧敬如来</p>
  <p class="l-js-5c">其住如法住　　彼应如世尊</p>
  <p class="l-js-5c">诸佛十力者　　菩萨欲奉事</p>
  <p class="l-js-5c">闻斯无欲行　　勤意当受持</p>
  <p class="l-js-5c">其闻此无欲　　悦信广奉行</p>
  <p class="l-js-5c">彼常致无欲　　得佛是不久</p>
  <p class="l-js-5c">无欲圣所由　　而致最清净</p>
  <p class="l-js-5c">无欲得成佛　　以化无有边</p>
  <p class="l-js-5c">去来现在佛　　诸得众相好</p>
  <p class="l-js-5c">悉从斯无欲　　及行是法故</p>
  <p>尔时世尊说是无欲法品之时。诸在会者四万二千天龙鬼神人与非人。皆发无上正真道意。万二千人得不起忍。又八千人逮柔顺忍。三万二千天子神龙。得离尘垢悉生法眼。又八千人而离欲行。八千比丘漏尽无余。当尔之时。三千大千世界六反震动。普遍十方熀然大明。于雪山下无热池中。周匝现有所未见闻。光耀妙花皆至于膝。其池水中普生乃异。鲜饰莲花大如车轮。中出美香花色无数百千诸种。皆是佛之威神所致。亦为是法兴其供养。以悦无热龙王意故。</p>
</body></html>