<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>三昧弘道广显定意经卷第三</title>
</head>
<body>
  <h1 class="head">三昧弘道广显定意经卷第三</h1>
  <h2>信值法品第六</h2>
  <p>尔时阿耨达龙王。心甚悦豫。又及龙王五百太子。宿发无上正真道意。闻佛说是。寻即皆得柔顺法忍。忻心无量各乐供养。辄为如来施饰宝盖。进上世尊。同时白佛言。圣师如来至真正觉。为吾等故出现生世。何则然者。令吾等闻普信道品。得闻是已。意而无惓不有懈退。亦无惊恐。闻以加重专心习行。乐听无厌如是像法也。又惟如来解说。菩萨云何得值诸佛世尊。如来告曰。诸贤者等勤念受听。吾当广说。诸太子言。唯思乐闻。彼诸上士受世尊教。如来告曰。树信贤者兴值有佛。何谓为信。信谓正士修诸明法。奉之为先。何谓明法。曰依行应不离德本。习求乐贤慕随圣众。勤心树信志无劳疲。思侥闻法拔弃阴盖。顺习于道得法利养。以施周慧戒与不戒。济接等与在诸恚怒。而常有悦勤乐普智。心无懈退信佛不休。未曾乱法悦心圣众。志道难动喜乐正真。而离贡高于众自卑。常有等心诸处无著。终舍身命不造恶行。修立质信言行相应。等过于著心无垢秽。身口意行顺随圣化。明了诸事得为清净。知足无贪所行应净。晓入智幻习求慧根。依顺七财修念诚信。根力以备而行正见。所受师友谦恪礼敬。安足易养数诣法会。心无退厌有患生死。示无为德勤心精进。求升普智以弘道化。于如来法志乐出家。修诸无数梵清净行。造立慈悲救彼众生志存反复。其有报恩及不报者。等接护之心无适莫。不自念利常悦彼恭。忍调之行以悉备足。目见无恶不背说人。内性以寂志于闲居。心常乐静专念习法。而无诤讼等己彼过。求备戒具集合定行勤谨于道。斯谓贤者。行应俗信树信如是。此谓兴值佛世者也。又贤者等。其于世俗造信无忘。是谓兴信值佛世也。又贤者等。何谓俗信。其有信者信诸法空以离妄见。信知诸法以为无想而离念应。信知诸法悉皆无愿不有去来。信知诸法无识无念。静身口意寂无有识。信知诸法以为离欲。无我人寿命。信知诸法。信知本无去来自然。信知诸法真际无迹如本无迹。信知诸法已皆自然等若空迹。信知诸法而依法性。信知诸法等过三世。信知诸法欲处邪见而皆悉尽。信法无著以离本痴本无清净。信知诸法心常清净。亦不兴起客欲之垢。信知诸法无所观见。信诸法护等断众行。信法无我以过喜怒。信诸法无心无形像而不可获。信诸法伪如握空拳诱调小儿。信法无欺不有上下无所舍置。信诸法虚若芭蕉树。信法自由如常寂静。信法无审不住三处。信法永无不有所生。信法若空以等无数。信知诸法若如泥洹常自寂静。如是贤者。其于世俗兴起是信。斯谓造信而值佛法。又复贤者。其有信值佛法名者。此则名曰诸法都无起之谓也。所以者何。不色生故。不色无生化转之习。不痛想行识。已无识起。不以眼耳鼻舌身意。无起转习。不身起转。不痴有无。不生老死。有无起故。如值佛世。不起有生亦不起灭。又复无起习于无灭。不以正意无志意习而值佛世。总要言之。亦不以三十七道品法起无起习。亦不以道无生之习。不以起慧亦不灭慧。不慧无慧无二之习。如值佛世。当说值信佛品世时。无热龙王五百太子。皆悉逮得柔顺法忍。于是世尊。复说颂曰。</p>
  <p class="l-js-5c">兴信值佛世　　而习于不生</p>
  <p class="l-js-5c">其无向信者　　斯不值佛世</p>
  <p class="l-js-5c">修信谓最上　　从致清净法</p>
  <p class="l-js-5c">行质有报应　　不违厥所修</p>
  <p class="l-js-5c">信习诸贤圣　　勤随常礼敬</p>
  <p class="l-js-5c">心不有懈退　　此信之所行</p>
  <p class="l-js-5c">勤行听法说　　阴盖不能动</p>
  <p class="l-js-5c">从信得致道　　行逮于柔顺</p>
  <p class="l-js-5c">以法所得财　　转惠普周济</p>
  <p class="l-js-5c">护戒与毁戒　　行信而等施</p>
  <p class="l-js-5c">能悦诸恚怒　　道心不懈惓</p>
  <p class="l-js-5c">勤求大乘法　　有信悦向众</p>
  <p class="l-js-5c">永离大贡高　　志常自卑下</p>
  <p class="l-js-5c">所在无所著　　立信相如是</p>
  <p class="l-js-5c">志信不惜身　　终不造恶行</p>
  <p class="l-js-5c">守善无妄语　　言行常相应</p>
  <p class="l-js-5c">悦信以过界　　乐行于无心</p>
  <p class="l-js-5c">身口意清净　　习随圣所护</p>
  <p class="l-js-5c">有信行内净　　常为慧所将</p>
  <p class="l-js-5c">知身之要本　　求问宣所闻</p>
  <p class="l-js-5c">等念于七财　　得力根以足</p>
  <p class="l-js-5c">长离众邪见　　志常习等行</p>
  <p class="l-js-5c">礼恪有悦心　　敬事如其师</p>
  <p class="l-js-5c">心宿善虔恭　　知足无所遗</p>
  <p class="l-js-5c">其心常无念　　所志唯道法</p>
  <p class="l-js-5c">有厌生死者　　引示无为德</p>
  <p class="l-js-5c">脱之所当行　　唯常求悦心</p>
  <p class="l-js-5c">速离于是世　　修梵行无惓</p>
  <p class="l-js-5c">怀受诸众生　　救彼无利望</p>
  <p class="l-js-5c">当报所受恩　　悦信当勤求</p>
  <p class="l-js-5c">己利不以悦　　亦不嫉彼供</p>
  <p class="l-js-5c">仁忍而悉备　　无谄调质直</p>
  <p class="l-js-5c">行信目所见　　不背说人短</p>
  <p class="l-js-5c">根寂性安敏　　志悦乐闲居</p>
  <p class="l-js-5c">其心无愦闹　　自励备恩行</p>
  <p class="l-js-5c">先顺不有诤　　内省克己过</p>
  <p class="l-js-5c">勤求具戒行　　专习于定道</p>
  <p class="l-js-5c">悦信慕乐行　　信者相如是</p>
  <p class="l-js-5c">其过欲信者　　彼行而解此</p>
  <p class="l-js-5c">兴法不有诤　　深妙佛所说</p>
  <p class="l-js-5c">诚信信于空　　彼都无众见</p>
  <p class="l-js-5c">诸法无有想　　不意离众念</p>
  <p class="l-js-5c">当除断诸念　　觉了去来事</p>
  <p class="l-js-5c">法求无著作　　不有于身心</p>
  <p class="l-js-5c">信为无欲法　　离我人寿命</p>
  <p class="l-js-5c">信者解无本　　得至不二处</p>
  <p class="l-js-5c">其本无有积　　体无若虚空</p>
  <p class="l-js-5c">诸法信亦然　　便与法性同</p>
  <p class="l-js-5c">等过于三世　　诸法无有漏</p>
  <p class="l-js-5c">欲处及与贪　　乐信无受见</p>
  <p class="l-js-5c">诸法不有著　　其本明清净</p>
  <p class="l-js-5c">客欲无能蔽　　不处心有住</p>
  <p class="l-js-5c">诸法不可见　　因缘而无起</p>
  <p class="l-js-5c">常观于高行　　不受所住短</p>
  <p class="l-js-5c">无合不有离　　脱者无合同</p>
  <p class="l-js-5c">信悦于空法　　愚之所可惑</p>
  <p class="l-js-5c">湛泊意无起　　欺伪如芭蕉</p>
  <p class="l-js-5c">口言而自然　　无去亦不有</p>
  <p class="l-js-5c">诸法无所有　　所见皆不要</p>
  <p class="l-js-5c">其法若虚空　　等缘无有数</p>
  <p class="l-js-5c">诸法如泥洹　　本无不可见</p>
  <p class="l-js-5c">信悦而行此　　解了身虚空</p>
  <p class="l-js-5c">其有如是信　　菩萨及凡人</p>
  <p class="l-js-5c">彼则值奉佛　　所处无有恶</p>
  <p class="l-js-5c">不以造色行　　得应值佛世</p>
  <p class="l-js-5c">无色不有处　　不来亦不去</p>
  <p class="l-js-5c">于色无有生　　不灭亦无住</p>
  <p class="l-js-5c">当来无所至　　值佛广演说</p>
  <p class="l-js-5c">五阴亦如是　　化习转无生</p>
  <p class="l-js-5c">值佛当敢说　　慧达诸菩萨</p>
  <p class="l-js-5c">其身及诸情　　亦习以无生</p>
  <p class="l-js-5c">佛兴以无生　　常救诸堕生</p>
  <p class="l-js-5c">痴本无有生　　生死亦如斯</p>
  <p class="l-js-5c">是缘如本无　　从法而有佛</p>
  <p class="l-js-5c">无起不有生　　不灭无有住</p>
  <p class="l-js-5c">是以知无处　　处亦不可见</p>
  <p class="l-js-5c">斯亦不自生　　与佛而博演</p>
  <p class="l-js-5c">无志不有住　　是亦佛所转</p>
  <p class="l-js-5c">诸种亦如是　　佛种顺如法</p>
  <p class="l-js-5c">斯类亦起无　　如佛而等与</p>
  <p class="l-js-5c">其行如是者　　佛兴为若此</p>
  <p class="l-js-5c">悦信斯大处　　其限不可量</p>
  <h2>转法轮品第七</h2>
  <p>尔时世尊告太子等。又诸贤者。何谓菩萨得转法轮。其有布露如是像法乐说句义。受持不忘修而行之。诸有不发大悲意者。为兴普智随顺众愿。而为说之广宣布示。志不有惓忽弃利养。劝念顺时受持护行。斯谓菩萨应转法轮。又若如来所转法轮。而其法轮。行像入德当粗剖说。不以起法亦不灭法。不以凡夫下劣行法。亦复不以贤圣法故而转法轮。又其法轮。不中断绝等断善恶。彼以是故为无断轮。又其法轮因缘之起。不起无起而有其转。以斯之故为无起轮。又其法轮。不以眼色耳声鼻香舌味身更心法诸情转随有转。以此之故彼无二轮。若有二者则非法轮。又其法轮。亦不过去当来现在所著而转。是无著轮。又其法轮。不我见转非人命寿所住而转。是为空轮。又其法轮。不识行想灭念之转。是无想轮。又其法轮。不于欲界形无形界所望而转。是无愿轮。又其法轮。不计众生有异而转。不处二法。是凡人法。是圣戒法。是声闻法是缘觉法。是菩萨法。是为佛法。彼以是故为无异轮。又其法轮。不以有住法轮而转。以斯之故为无住轮也。法轮名乎。诸贤者等。真谛正轮常无毁故。要义之轮等三世故。无处之轮。诸习见处以等过故。寂寞静轮。身心无著不可见转。意识离故。无樔之轮五道不处。审谛之轮无谛现故。行信之轮。等化众生用无欺故。不可尽轮字无字故。法性之轮。以其诸法依法性故。本积谛轮本无积故。本无之轮如本无故。无所造轮无念漏故。无数之轮导至圣故。如空之轮明见内故。无想之轮无外念故。无愿之轮无内外故。不可得轮修过度故。又诸贤者其如来者以此法轮。转之众生诸意行也。其转不转。彼不可得。法无所舍。于时世尊。说是转法轮品之时。天龙鬼人及诸种神欣心踊跃。显光赞扬如来斯法。皆同声曰。善哉世尊。甚为难值。如来示说转此法轮。闻者奉行则应法轮。是法名转空虚之轮。诸已过佛及与当来。并诸现在悉由是法。其有信者斯则已度。诸行此法。吾等世尊。代其劝助彼诸众生。其兴是心常欲闻斯法轮品者。闻当发求是道要行。彼亦不久得转法轮。于是众中闻是说者。有万天人。皆发无上正真道意。五千菩萨逮得法忍。</p>
  <p>于是世尊告诸贤曰。又正士等。其护正法。受持正法。营护正法。是谓护法。所以者何。于永无灭应是行者。天及世人终不能当。于时无忧前白佛言。又唯世尊。若斯正士以如是法而得最觉。于其本无不有惑者。又如是像诸正士等当共拥护。所以护者。令诸正士使其速应于此大乘。彼皆行已得转法轮。又能与识法之大明。是故世尊。以斯等教要法正护使发大乘。以护法师安救敬礼顺听禁戒。是时世尊赞叹无忧龙王子曰。善哉善哉。无忧正士。诸发大乘为法师故安救拥护。是谓护法。为诸法师营护正法护持正法。又复无忧。护正法者得十功德。何谓为十。无其自本降下贡高。又行恭敬。亦无谄行。勤思乐法。志慕习法。专意随法。行观于法。乐宣说法。乐修行法。随所志乘顺如说之。是为十行以护正法。又复无忧。有十事行护得正法。何谓为十。若族姓子及于族姓女。所闻法师遥礼其处。思乐得奉。来辄敬爱。供给所欲衣被饮食。护以诸事。往诣谦敬。顺听所说以宣同学。障其说非。常乐称叹。使誉流布。是为十事得护正法。又复无忧。有四施行得护正法。何谓为四。笔墨素施给与法师。衣被饮食床卧医药供养众所。若从法师闻所说法。以无谄心而赞善之。所闻受持广为人说。是为四施得持正法。又复无忧。有四精进得持正法。何谓为四。求法精进。勤广说法敬礼法师。若毁法人正法降之亦以精进。是四精进得持正法。时阿耨达五百太子。闻佛说是。悦怿欣喜欢乐无量。同声言。如来所说。甚善无比解诸狐疑。各以宫室及其官属。尽以上佛奉给所应。以敬顺心而重言曰。从今世尊。当勤受化永常无惓。至于如来无为之后。佛之所说是像宝法。当共敬受是经要品。求索通达劝进修行。斯则世尊。吾等至愿。又若如来无为之后。吾等圣尊在所国邑。当共同心供养舍利。护奉礼敬至于现灭也。于是贤者耆年迦叶。谓诸太子。又贤目等如仁辈言。独欲全完供养如来神身舍利。汝等是言。多断众生诸德之本。障蔽明净翳道至化。使兴是言。何则然者。又若如来本始造愿。使留舍利布如芥子。为诸众生降大悲故。何得全完而独供养耶。彼正士等。即答贤者大迦叶曰。唯然迦叶。勿以声闻所有智限而限如来深邃无极明达之慧。所以者何。若如来者有普智心一切之见。处以神足感动变化。若其兴念。能使三千大千世界天龙鬼神。各于宫殿普令完全安置舍利。使各念言。吾独供养如来舍利。其余者不。又复迦叶。若如世尊无为之后。随众生心应置舍利。又复迦叶。若如来德。至阿迦腻吒天上立置舍利。其如芥子。能普明照一天地内。是佛世尊神威变化感动力也。</p>
  <h2>决诸疑难品第八</h2>
  <p>尔时贤者须菩提曰。诸族姓子。又如来者为灭度耶。曰须菩提。于起生处当有其灭。须菩提曰。诸族姓子。如来有生乎。曰如来者。如其本无无生而生。须菩提曰。如如本无无生不生。彼都无生也。答曰。是者须菩提。则佛所生如其本无而不有生。须菩提曰。佛生如是灭复云何。答曰亦复如如本无。生于无生。无为灭度亦尔本无。唯须菩提。不起而生灭度亦尔。如是其灭亦尔本无也。说是语时。无热渊池现大莲花。若如车轮薮有无量种种之色。以名众宝而用光饰。于诸花间有大莲华。色最晖明现奇异好特独踊高。贤者阿难在于无热大池之中。睹其变化所见若斯。寻启世尊。今此变化为何瑞应。兴其感动乃如此耶。如来告曰。且忍阿难。自当见之说适未久。忽从下方乃于宝英如来佛土宝饰世界。六万菩萨与濡首俱忽然踊出。迁能仁界升于无热大池之中。各现妙大莲花座上。濡首童子即就莲花高广显座。是时众会皆悉见之愕然而惊。时阿耨达及诸菩萨。释梵持世来会。诸众悉各叉手稽首敬礼。濡首童子退住虚空。共持珠宝交露之盖。时濡首与诸菩萨俱并莲花座。亦踊虚空去地乃远。于上而雨未曾所见最妙莲花供养如来。从诸花中有声出曰。宝英如来问讯世尊起居无量体祚康强神力安和乎。声复言曰。濡首童子与诸菩萨六万人俱往诣忍土。至于无热龙王渊池观彼感变。又志乐听龙王所问庄饰道品入法要说。为世尊广劝法言。便有欢悦。于是濡首及诸菩萨。从虚空下悉诣正觉稽首如来。欣心肃敬住世尊前。尔时天师。告濡首曰。童子来乎。为何志故与诸菩萨俱至此耶。濡首白佛。吾等世尊。在彼宝英如来佛土宝饰世界。承闻至真能仁如来。垂慈十方演说斯要。闻是法故。寻从彼土升游诣此奉礼天师。缘闻如来所讲法也。迦叶白佛。近如世尊宝英佛土宝饰世界。而诸大志忽至此耶。濡首答曰。唯如迦叶坐一定时。极其神足飞行之力。尽其寿命于中灭度。而由不能达到彼土。其国境界弘远乃尔。佛告迦叶。其土去此。过于六十恒沙佛刹乃至宝英如来佛土。曰其来久如而到此乎。答曰久如。耆年漏尽意得解也。大迦叶曰。甚未曾有。唯然濡首。是诸正上神足若斯。濡首又曰。耆年漏尽意解久如耶。答曰。如其转意之顷。又曰。耆年意以解乎。答曰以解。濡首复曰。其谁缚心而有解乎。答曰。濡首。以心结解非脱有解致慧见也。曰唯迦叶。其无缚心以何解乎。迦叶答曰。知心无缚斯则为解。曰唯迦叶。以何等心云何知心。过去知耶。当来现在乎。去者灭尽当来未至现在无住。以何等心而知其心。曰心已灭者。是濡首即无身心之计数也。曰贤者心知其灭耶。曰心灭者不可得知。曰其得致都灭心者。彼永无有身识之得。曰大辩哉。濡首童子。吾等微劣。岂能应答上辩之辞。濡首又曰。云何迦叶。响宁有辞耶。曰无。童子因缘起耳。曰不云乎。唯大迦叶。一切音声若响耶。曰尔。濡首又曰。响辩可致不乎。曰不可致。又曰。如是唯大迦叶。菩萨协怀权辩之才不可思议。亦无其断。若耆年问从劫至劫。菩萨机辩难可究尽。尔时迦叶而白佛言。唯愿世尊加劝濡首。为此大众弘讲法说。令诸会众长夜致安。普使一切得明法要。于是众中有大菩萨。其名智积。问濡首曰。何故童子。长老迦叶年耆极旧。所言怯弱微劣乃尔为。以何故名之耆年。濡首答曰。是声闻耳故不果辩。智积复曰。斯不知发大乘志耶。曰永不矣。唯以声闻乘之脱也。曰又濡首。何故名为声闻之乘。濡首答曰。是族姓子。世尊能仁随诸众生。兴三乘教敷以说法。有声闻乘缘一觉乘及大乘行。所以然者。由此众生意多怀贪。志劣弱故说三行耳。智积又曰。云何濡首。如空想愿都无其限。何故限之有三乘乎。曰族姓子。是诸如来执权之行。空无想愿不有其限。为诸著限而诸有限。终不限于无限行也。曰又濡首。吾等可退使永莫与劣志众生得有会也。濡首答曰。诸族姓子且忍。当从无热龙王闻其智辩及无量法。耆年迦叶谓智积曰。云何正土。如彼宝英如来佛土。云何说法。智积答曰。唯一法味。从其一法演出无量法义之音。但论菩萨不退转法诸佛奥藏要行之论。从已取脱不由众杂。依于普智永无余脱。恒讲菩萨清纯之谈。其土都无怯弱之行也。</p>
  <p>时阿耨达问濡首曰。仁尊濡首来。奉如来。为何等像观于如来。以色观耶。痛想行识观如来乎。答曰不也。以约言之色苦观耶。痛想行识苦观之乎。灭色痛想行识观耶。为以空无想愿行观如来乎。答曰不也。又问。云何去来现在相好肉眼天眼慧眼观如来乎。答曰不也。云何濡首。以何等相观如来耶。答曰龙王。观于如来当如如来。又曰软首。如来云何乎。曰如来者无等之等。等不可见。用无双故故妙矣。龙王。如来极尊无偶无双。无比无喻。无俦无等。无匹无伦。亦无色相。为其无像。无形无影。无名无字。无说无受也。如是龙王。如来若此。当作是观观于如来。亦不肉眼天眼慧眼而观如来。所以者何。其肉眼者以见明故。如如来者无冥无明故。不可以肉眼而观。又天眼者有作之相。若如来者等过无住故。不可以天眼而观。又其慧眼知本无相。又如来者众都永无故。不可以慧眼而观。云何软首。观其如来得为清净。曰若龙王。其知眼识心不有起。又知色识心无起灭。其作是观观于如来。为应清净。尔时其从宝英如来宝饰佛土菩萨来者得未曾有。而皆叹曰。甚快妙哉。斯诸众生善值如来。逮闻如是龙王所问决狐疑品。闻已悦信不恐不怖又无惊怪。加复受持讽诵宣布。如是正士应在慧署。吾等世尊不空至此。值闻是要无极像法。又若世尊。斯法所至聚落国邑。当知其处如来常在终不灭度。正法无毁道化兴隆。何则然者。以此法品能降魔场伏诸外道也。时阿耨达谓软首曰。善修行者软首童子。斯之菩萨逮闻是法得佛不难。进己劝人勤道无惓也。</p>
  <p>何谓菩萨应修善行。软首答曰。若是龙王。如贪行空施行亦空。等解于此是谓善行。以约言之。不戒与戒怀恚及忍。懈退精进乱意一心。如其愚空智慧亦空。于是等行斯谓善行。又复龙王。如其淫欲恚怒愚痴为之空者。无其淫欲恚痴亦空。如参行空无杂亦空。于其等行是谓善行。又复龙王。如其八万四千行空。贤圣正脱亦悉为空。于斯等行是谓善行又复龙王。若有明贤修菩萨行。无行无不行。亦不见行。不有惑行。亦无念行。又不知行。于是等行是谓善行。无热龙王谓软首曰。云何童子。菩萨行于无所行乎。答曰龙王。若初发意行菩萨道。至得佛坐所行功德。悉由初行不生之行。无受处行。无获舍行。无樔之行。又无著行。亦无谛行。无有限行。亦无惑行。又无淫行。无所作行。亦无特行。无审之行。亦无底行。是谓菩萨无行之行。若菩萨以不生之行。无行不行。得三十七品无所造作。以慧而脱永脱于脱。不过二际明了本际而不取证。菩萨作是。此谓菩萨得不起忍。如斯之行此谓善行。说是语时。三万四千天龙鬼神菩萨行者。逮无从生法乐之忍。</p>
</body></html>