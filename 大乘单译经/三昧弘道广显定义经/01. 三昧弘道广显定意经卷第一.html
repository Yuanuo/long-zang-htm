<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>三昧弘道广显定意经卷第一(一名入金刚问定意经)</title>
</head>
<body>
  <h1 class="head">三昧弘道广显定意经卷第一(一名入金刚问定意经)</h1>
  <h2>得普智心品第一</h2>
  <p>闻如是。一时佛游王舍国鹫山之顶。与大比丘众千二百五十人诸菩萨八千人俱。于时世尊。广为无数百千诸众。而所围绕敷演说法。</p>
  <p>尔时有龙王名阿耨达(晋言无热)。宿造德本遵修菩萨。坚住大乘行六度无极。以具满相勤救众生化道无极。曾事九十六亿诸佛。积累功德不可称数。执权方便普现五道拔诸愚冥。使修菩萨无欲之行。怀慈四等济度一切。伤愍罪类故现为龙。化龙亿数使免殃行自处于池。率诸眷属八千万众。又将婇女十四万人。周匝导从调作倡伎。其音和雅乘龙感动。协怀威德神变自由。赍众杂花奉最妙香。擎持幡盖而诣世尊。至辄稽首敬问如来。寻以所持香华杂宝缯彩幡盖。重调音乐欣心敬意。与众眷属及诸婇女俱进诣佛。则前长跪肃然叉手。而白佛言。欲问如来无著平等最正觉。菩萨所应行道当云何。唯蒙听许乃能敢问尔时世尊告龙王曰。恣汝所问勿疑勿难所欲。如来至真等正觉当随敷散解释汝心。</p>
  <p>时阿耨达。得为神尊所听质疑。心益欣悦。而白佛言。天师最尊人中圣导。猛如师子感变无量。吾问如来普及众生。亦为菩萨大士之故。为世师者拔过俗法。志行清净明尽因缘。济度群生作无请友。心普安救诱育立之。执持无畏十种力。进伏众魔降诸外道心无秽行。被坚金刚大德之铠志不有惓。积德因缘不可计量。施戒忍进定智已备。心等一切蠲除杂相弃捐二见。以越智度解因缘法。已入深奥难极之要。去离声闻缘一觉念。不舍大乘一切智心。意行坚强常得自在。身净无垢晖曜明彻。志若虚空。无数诸劫意不惓者逮获总持。降除贪秽自大贡高。等如逝者空无相愿。以过如住梦幻影响野马水月。于斯诸法等解不动。重三宝教奉而敬之。转其法轮而无所碍。欣悦信乐皆自得之。如优昙花亿世希出。志静安独普有具相。宿树恭恪明贤大士。尊修上义法住若此。为彼正士故问如来。</p>
  <p>唯愿如来至真等正觉。解说菩萨大士所行。得游法门入金刚德果达深妙。使其修应获总持场。以四谛行顺化声闻使解要真。导众缘觉静起因缘。奖以一心使等正觉。欲达诸法当入大乘。晓入大乘能伏魔场。散弃疑结过度罪恼。普知众生意志所行。积最辩达布演诸法。随一切愿化示所欲。善哉世尊。如来无著平等正觉。广为贤明大士之故普弘演说。使诸菩萨得致智力。降己自大得法上力。晓解央行不有所造使得施力。所有无惜惠不望报使得戒力。等除众罪而过诸愿使得忍力。于诸苦法受生之处。身命无惜得精进力。积众德本志常无惓使得定力。善寂居静解定要行使得慧力。而过邪见疑冥昧昧。晓权方便济度众生。明了劝助具达五通。天眼无限彻听知心神足明宿。以此游乐果大辩才。辩才句义无尽不断。便得总持志无恍忽。令逮海印三昧正定。进随普智果同一味。得佛志定习乐通行。永常奉尊而无障蔽。逮法志定勉进定意。长久闻法都无限碍崇众志定。普令一切奉不退众。得施志定俗货法施。不有遗惜具足于戒。行念静定使速得佛。心而无忘升天志定。常念兜述一生补处。志乐菩萨清高之行。尔时龙王。质疑毕讫悦心怡怿。重以赞颂启问世尊。</p>
  <p class="l-js-7c">大仁愿说现世义　　菩萨德行所当入</p>
  <p class="l-js-7c">内性志操所应修　　兴发何道行云何</p>
  <p class="l-js-7c">顺导以慈行入悲　　意以度众护济念</p>
  <p class="l-js-7c">弘化定智使清净　　愿垂哀伤而普说</p>
  <p class="l-js-7c">诱众止意及意断　　根力神足行如是</p>
  <p class="l-js-7c">演道七觉散示众　　愿说彼德所应奉</p>
  <p class="l-js-7c">施调捡戒德具足　　忍力普行及精进</p>
  <p class="l-js-7c">慧志因缘转无量　　云何度彼蒙说之</p>
  <p class="l-js-7c">辩才通达勉愚冥　　志行详审常清净</p>
  <p class="l-js-7c">诸起生者即觉知　　唯愿为诸菩萨说</p>
  <p class="l-js-7c">欣悦之德有欢豫　　圣种七财是行最</p>
  <p class="l-js-7c">乐游闲居及修静　　唯蒙慈尊广度说</p>
  <p class="l-js-7c">辩才行具云何得　　深致总持永安住</p>
  <p class="l-js-7c">弘法要说常无断　　闻辄奉行终不忘</p>
  <p class="l-js-7c">寂灭清净而行观　　觉意深邃智广博</p>
  <p class="l-js-7c">其慧难究德无边　　解行云何应菩萨</p>
  <p class="l-js-7c">制持魔力与怒意　　毁坏外道众邪类</p>
  <p class="l-js-7c">勇德难动若大山　　月明至游弘说之</p>
  <p class="l-js-7c">晓空无想性所在　　解了野马及幻法</p>
  <p class="l-js-7c">梦想体像计皆无　　唯愿世尊指示说</p>
  <p>于是世尊告龙王曰。善哉善哉快甚无比。乃自发心启疑如来。今汝所问承宿功德。已显大悲为众志友。不劳生死弗断三宝。王之质疑用是故也。闻以谛听受而思惟。吾当广说菩萨大士。应所修行彼此无限。果最要法时龙王言。大善世尊。愿乐思听闻辄受行。宣布十方劝进无惓。</p>
  <p>于是世尊答龙王曰。有一法行。菩萨应者相好备具得诸佛法。何谓为一。造起道意不舍众生。是谓一行致诸佛法。又有三十二事得普智心。当勤乐行专意守习。何谓三十二。御修内性。执上最志。升行大慈。坚固大悲。志慕无厌。发于精进。仂具猛励。而德强力。又踰踊势。安静无烦。为众忍任。习近善友。专行法事。执御权化。施备忍行。乐于捡戒。谄想已无。灭断伪佞。言行相应。志存反复。常有愧色。内自惭耻。已调怡悦。根行至信。意而制御。得持功德。志远小道。乐弘大乘行。观一切三宝之事使其不断。是谓龙王三十二法。菩萨应此逮普智心。</p>
  <p>又复龙王。有十六事。进增普智显力弘軏。何谓十六进普智耶。施行众济。具戒无缺。忍应调忍。果上精进。致定诸行。已具智慧。信行悉足。供事如来。游静乐闲。备六坚法。有最十善。饰身口意。德具操行。知足乐静。身三劝彼。修胜定观诸德得备。是谓十六行法之事。应相祥福演大智心。显持佛世流化自由。</p>
  <p>又复龙王。其普智心。以二十二事而除邪径。以其大乘志修普智。何谓二十二事。行过声闻缘一觉意已。下贡高无我自大。消去谄事。抑俗杂言。远弃非戒。拔恚怒根。免却魔事。除去蔽碍。不章师训耗灭罪除。省己切恻。不论彼非。习离恶友。远逆良善。去非六度。又逝贪惜。戒无不消。已弃诤讼。而离懈怠。于迷自正。舍诸无知。断去无便。却去恶行。是谓菩萨普智释除二十二邪轨。速应权慧永无懈退。</p>
  <p>又复龙王。二十二踊事。进顺随行得普智心而不可当。诸魔波旬及魔官属。并与外道降而却之。何谓二十二踊。过戒事踊过于定。亦踊过智而过慧行。踊过权化。亦过大慈。踊过大悲。以要言之。过空相愿我人寿命。过离众见及发因缘。过心自净承觉神圣。过于识念应不应见。过大金刚坚固之行。是谓龙王菩萨所行二十二踊法致普智心。一切众魔及诸魔身。并邪外道不得自在。无敢当者悉降却之。又复龙王。其普智心。依二行处致普智心。何谓为二。如其所言修应行处。诸功德本观道行处。是谓二事普智行处。复有二事。其普智心而不可毁。何谓二事。在于众生无增异心。于诸殃行济以大悲。是谓二事普智无毁。又复龙王。其普智心有二重法而无过者。生死之党及众声闻。并诸缘觉无能胜踰。何谓为二。执权方便深行智慧。是为二事普智重法。</p>
  <p>又有二事休普智心。何谓为二。处毁无疑滞结之心。在在不安乐俗诸乐。是谓二事休普智心。</p>
  <p>复有二事护普智心。何谓为二。不志声闻缘觉行地。观睹大乘至美之德。是谓二事护普智心。</p>
  <p>复有二事妨普智心。何谓为二。志常多佞内性怀谄。是即二事妨普智心。</p>
  <p>复有二事不妨普智。何谓为二。专修直信行于无谄。是谓二事不妨普智。又有四事盖普智心。何谓为四。数乱正法。于诸菩萨贤明达士亦不奉敬。常无恭恪。不觉魔事。是为四事盖普智心。</p>
  <p>复有四事。于普智心而无其盖。何谓为四。护持正法。谦恭受听。尊重菩萨视若世尊。常觉魔事。是为四事普智无盖。</p>
  <p>又有五事致普智心。何谓为五。所行无望于生死漏用戒德故。不舍一切以大悲故。憎爱无二身命施故。财利周惠供事法故。是为五事得致普智。</p>
  <p>复有五事进普智心。何谓为五。习善知识。不患生死。志远无益。去非时心。求诸佛智。是为五事进普智心。</p>
  <p>复有五事在普智心。过诸声闻缘觉一觉念。何谓为五。过声闻脱。过缘觉脱。过众智心。过诸吾我。又过习结。是为五事过诸行法。</p>
  <p>复有五事于普智心而有其悦。何谓为五。悦过恶道。悦审普智。悦具觉慧。悦戒无厌。悦解众行。是为五事普智之悦。</p>
  <p>复有五事发普智心。得五力助不溺生死。何谓为五。无其怒恨用忍力故。能满诸愿用德力故。降己自大以智力故。勤势广闻用慧力故。过众恐怯无畏力故。是为五事致诸助力。</p>
  <p>复有五事在普智心得五清净。何谓为五。体众秽行净。诸堕者因缘诸根无惑净之。随顺诸时以观净之。行治于等权道净之。一切诸法化转净之。是为五事普智清净。</p>
  <p>复有五事得普智明。何谓为五。明解无欲。明己彼心。明于五句。明达慧行。明眼无碍。是为五事致普智明。</p>
  <p>复有五事广普智心。何谓为五。以其五种五根五茎五枝五叶五花五果。何谓为五种日修志修。而净内性。等观人物。求习脱行。弘于权变。是为五种。何谓五根。以大慈悲。德本无厌。劝进众生。使免小乘。不志余道。是为五根。何谓五茎。晓权方便。慧度无极。示导人民。护持正法。等观喜怒。是为五茎。何谓五枝。施度无极。戒度无极。忍度无极。进度无极。定度无极。是为五枝。何谓五叶。乐进闻戒。求处空静。常志出家。心安佛种。所游无碍。是为五叶。何谓五花。得文相具积满德故。众好绣备种种施故。七觉财具心无杂故。致有显辩不蔽法故。深达总持闻无忘故。是为五花。何谓五果。升致戒果。已得度果。达缘觉果。又得菩萨不退转果。获佛法果。是曰五果。斯谓龙王菩萨七五三十五事广普智树道宝行也。修应之者得佛不难。</p>
  <p>佛告龙王。其有菩萨。欲受持此普智心树深妙明显要行句者。当勤加习普智宝树。如是龙王。吾视一切诸法功德。莫不由斯宝树奥义。诸发无上正真道意。悉皆因是普智宝树至要句也。譬如龙王选植树种。知此已致树之根茎枝叶花果而甚盛茂也。如是龙王。其有能受普智心种。斯已得致诸佛贤圣最上慧法三十七品。是故龙王。欲入普智所行功德。欲转法轮。当受持此精修诵读专心习行。广为一切宣传布演。如是龙王勤受学此。当佛说斯普智心品法语之时。诸龙众中七万二千。皆发无上正真道意。龙王太子及诸婇女万四千人。悉皆逮得柔顺法忍。五千菩萨承宿德本悉得法忍。时阿耨达并余龙王及诸眷属。自乘神力踊升虚空。兴香之云忽便普布。调和美香及末栴檀。微雨如来及众会上。又化琦妙珠交露盖。遍覆王舍一国境界。而悉欢悦于上歌咏。至真如来积祚巍巍圣德无量。列住云日各现半身光文虚空。一切众会莫不见者也。</p>
  <h2>清净道品第二</h2>
  <p>于是龙王复白佛言。甚未曾有。唯然世尊。乃若如来博为众生。说道俗及心普智心行德所应。又唯世尊。如来无著平等正觉。愿演散说菩萨之行。修应清纯明贤所由。得道清净使其终已。长久无垢不中有懈。无惓弗退。至得十力四无所畏。而得具足诸佛之法。尔时世尊告阿耨达。善哉龙王。勤思念行。吾当广说菩萨大士清净道品。阿耨达曰。甚善世尊。幸蒙授教唯愿说之。于时圣尊告龙王曰。菩萨行有八直正道。当勤受持。何谓为八。六度无极道。恩行之道。得五通道。行四等道。及八正道。等众生道。三脱门道。入法忍道。如此龙王。是为菩萨八正行道。何谓菩萨度无极道。度无极道者。诸所布施劝彼普智。何则然者。不以无劝施成普智。其行劝助于德本者。斯得施度无极名目。又及行戒忍进定智。亦以劝助彼普智心。乃得慧度无极名目。是曰菩萨度无极道。恩行道者含受众生。何则然者。以彼菩萨演示法度。菩萨行恩含受一切。覆以四恩广为说法。而使众生顺受戒化。是四恩道。神足道者。睹诸佛土天眼彻视。见众一切生者终者。又见十方诸佛世尊弟子围绕。悉见如是。于诸佛土以其天眼。应当所采而采受之。又其天耳听诸佛言闻辄受行。在于众生及诸类人。而皆明晓悉了知尽。为随说法得识宿命。不忘前世所作功德。又具神足游过无数诸佛国土。应以神足当得度者。辄弘神足而度脱之。是神足应道。又何谓为四等行道。其随修净梵志中者。并及诸余色像天子。知彼意行随顺化日。斯则慈悲是为喜护。建立以道使彼应度。此谓菩萨四等行道。其八正道普悉行之。声闻所由。缘觉依因。大乘亦然。是谓贤圣八直正道。何谓心等诸众生道。当为此兴不为是兴。为斯可说为此不应。是有贤德此非福人。斯为尽应此复不应。行等菩萨尽除此意。是谓心等诸众生道。何谓菩萨三脱门道。得致以空断诸妄见。以其无相除众念想应与不应。以其无愿永离三界。是谓菩萨三脱门道。何谓得致法忍之道。受拜菩萨菩萨自觉行应于忍。得为诸佛世尊所决授者无上正真道意。是谓菩萨不起忍道。菩萨致此八直正道。弘化流布权导无碍。时佛说是八正道已。二万四千天龙及人。悉逮应此八道行也。</p>
  <p>若是龙王。菩萨以此八直正道等涂一归。用无等故。莫有能与菩萨比者。亦无其侣独步三界。静一心时修致慧行。应当所得已自果之。明达诸法而如本无。斯谓如来。是曰龙王八正之道。为彼一切凡诸若干众生所行。兴种种说而此要说。等同一向以无望说。归未至说也。云何于此道清净耶。曰道无垢。用无尘故。是道无瑕本无念故。是道无冥。慧照明故。是道无著。本清净故。道常无生。无所灭故。道如永无本。无有故。道无漏秽。三界净故。是道寂然。过凡行故。道无可至。无有去故。道无所来。无从来故。道恒无住。过诸欲故。道无所处。过众见故。道无胜者。过诸魔故。道大弘覆。外道不及故。道永离妄。自大者故。道无所容。不修入故。是道极远。用希望故。道为永离。过愚夫行故。道可果致。修行者故。是道夷易。乐勤行故。道极平坦。住正见故。是道无妨。修无毁故。是道无碍。等正行故。是道无垢。三毒净故。是道清净。终无著故。是谓菩萨道之清净。若是菩萨于清净道务进勤修。又应行者。彼于法性已悉清净。得净我性。亦以而过。法性净故则数性净。数性净故无数性净。无数净故得三界净。三界净故眼识性净。眼识净故意识性净。意识净故得空性净。空性净故诸法性净。用是净故则诸法等等净如空。空等净故得众生净。以诸净故便无其二亦不著二。无二净故则道清净。以斯言之清净道也。彼无众念亦不念道。诸念悉净若如泥洹。于彼永无是谓无念。应无所念无念道者亦无识念。其道都无心意识行。以此言之清净道也。说是清净道品法时。二万天人皆得法忍。</p>
  <p>时阿耨达复白佛言。云何世尊。菩萨大士修是清净而应向道。圣尊告曰。如是龙王。菩萨大士欲行斯清净道意者当晓净行。亦使其身口意清净。何谓身净。己身已空解诸身空。身之寂静解诸身寂。身之已脱解诸身脱。身之怠慢解诸身怠。身之如影解诸身影。是谓菩萨清净道也。又云身净身行无生。其有生死观于无生。彼以无生而等生死。则其知身亦晓身行。何谓身行。去来生法来无尽法。见在景法终无尽法。其无尽者是谓身行。</p>
  <p>又复身法因缘合会。其因缘者。则空无想淡然无念。若此龙王。是像法观斯谓身净。又若如来身之无漏不堕三界。观身无漏如如本无。以无漏身不堕三界。彼无漏身能入生死。其无漏际无惓舍退。以无漏身示现色身。如此现已。亦不念灭身之法本。如如来身净众生身净。己身亦净等如本无。是谓菩萨行应清净。何谓口言为应清净。一切贤愚言皆清净。所以者何。用等相故。凡夫劣势著于音声。若信不谛忧喜无常。乐于颠倒观察众生。无本都无淫怒痴欲。何则然者。以诸字说声出皆净。无欲恚愚亦无其著。以此谓之一切言净。以言言之。何者为言。以欲恚痴而为言耶。诸垢为言乎。言者无著。不著眼耳鼻口身心。所言风像风动声出。因缘合会使有声耳。所言如响。贤愚所言皆同如响。所可言者。不住于内亦不出外。于其中间而不可得。住本所念及其所行。出于言者并所念想无住无想。是谓龙王如来所言及其众生一切音声。皆空非真损斯法耳。曰唯世尊如来所言斯不谛耶。曰是龙王如来审谛。所以者何。如来谛故。解知诸法非真非谛。又复龙王。如来所言随字音声。皆答众生一切音声。尔故众生亦转法轮。而亦不知法之义顺。以此报应使其行之。随如等灭众苦之事晓解诸法。行了如是众生音声已无所住。在诸烦恼而常闲静。现出欲言于著无著。声出所言讲论谈语。其如法者不有违错。是谓菩萨口言清净。</p>
  <p>何谓菩萨心为清净。其心本者不可染污。所以者何。心本净故。其所可谓客欲垢蔽。菩萨于斯不有所著。了解以权于本自净。又其心行不撰德本。彼德本者了识心本。以此心行慈及众生。识了知彼空无我人。其心德本助观于道知等彼道。观如是者斯谓心净。以此净心。与诸淫恚愚行者俱。而永不受欲怒痴垢。与操行俱不著诸秽。是谓菩萨身三清净。说斯清净道品法时。三万菩萨逮补生处。</p>
  <h2>道无习品第三</h2>
  <p>又复龙王。其菩萨者乘是净心。生于欲界而在形界。与诸天俱处众梵中详安静然。在中进止无胜动者。又斯菩萨能降诸天化道以权。或生形界而在欲界。现如有家与诸众生周旋坐起。不与有劳弗慢众生。亦无自轻。彼以斯净诸定正受。尽自为定不随正定而有所生。何则然者。以彼菩萨执权方便心应净故。若此龙王。菩萨晓解清净行者。当修清净已而习道。如是龙王。菩萨不习以求道习。不习无习以想道习。亦不习于望道之习。亦不求习。了解道习不习所生。冀向道习不习行灭而为道习。亦不求习以为道习。不习无习为道之习。不习执舍以习道习不我人寿。不身无常。不身性苦。不身有我。不身梦幻野马影响。亦不身空无相无愿。不身无欲法身习道。以要言旨身性诸情。亦不兴有十二因缘。乃至老死无欲之法。不数无数道无二习。不俗无俗不漏无漏不犯无犯。不二之习以求道习。又复诸法无习之习是道无习。斯谓道习不习之习。如空无习亦不无习。当如此习是道无习无相无愿。彼不作习亦非无习。当作是习无[禾*禺]不[禾*禺]诸法无住。勤习如此乃应道习。当佛世尊说是清净行无所习道品法时。三万二千天及世人。悉皆逮得无所从生法乐之忍。五万天人宿不发心于菩萨者。皆发无上正真道意。七万菩萨逮得法忍。尔时一切同声而言。世尊。其有族姓之子及族姓女。逮闻说是清净道品无习法者。其值闻已心无惊恐不舍退者。是皆受习如来无上正真道意。得转诸佛所转法轮。又唯世尊。是辈菩萨悉获无上正真道意。为无量人分布斯法。亦复当坐师子之座。当于天上天下人中极师子吼。犹若如今如来之吼。悉降魔众伏摧外道。显树法幡炽法煇明。震雷法鼓已鸣能降法雨。尔时世尊见诸天龙神之众人与非人又及四辈。闻其至说莫不悦怿于是如来为阿耨达。重复弘演。而说颂云。</p>
  <p class="l-js-5c">道非习可得　　无乃兴习想</p>
  <p class="l-js-5c">其道行加此　　弃离习念行</p>
  <p class="l-js-5c">不望求习道　　荡除众异想</p>
  <p class="l-js-5c">其道都无习　　清净像明月</p>
  <p class="l-js-5c">若有起习想　　无处亦不习</p>
  <p class="l-js-5c">已过无习处　　得致最上道</p>
  <p class="l-js-5c">道为无我念　　亦不与空习</p>
  <p class="l-js-5c">是道无有二　　安快而无上</p>
  <p class="l-js-5c">命寿亦如此　　无人及与言</p>
  <p class="l-js-5c">其道不有人　　无命亦无住</p>
  <p class="l-js-5c">诸有习道者　　而欲住于空</p>
  <p class="l-js-5c">斯去圣路远　　是不应道习</p>
  <p class="l-js-5c">道亦无有空　　以舍于有习</p>
  <p class="l-js-5c">如本同一相　　永空空于空</p>
  <p class="l-js-5c">道为无起相　　亦不有灭相</p>
  <p class="l-js-5c">不起亦无灭　　彼悉为道习</p>
  <p class="l-js-5c">吾音譬如幻　　解想当如此</p>
  <p class="l-js-5c">持想行所习　　道当何从生</p>
  <p class="l-js-5c">道为都过俗　　彼不有身习</p>
  <p class="l-js-5c">亦无灭身行　　可得致于习</p>
  <p class="l-js-5c">是身根之家　　本无所演广</p>
  <p class="l-js-5c">彼不有余求　　本无不可得</p>
  <p class="l-js-5c">其习是道者　　当如如本无</p>
  <p class="l-js-5c">如本知本无　　是谓应道习</p>
  <p class="l-js-5c">诸法之本无　　所觉若如幻</p>
  <p class="l-js-5c">解行而致此　　乃应道之习</p>
  <p class="l-js-5c">若其不至道　　所作如不住</p>
  <p class="l-js-5c">无能止其行　　佛法不由道</p>
  <p class="l-js-5c">若如所习道　　并及与无习</p>
  <p class="l-js-5c">所演为如此　　以住于本无</p>
  <p class="l-js-5c">有限余道者　　劣乘之所依</p>
  <p class="l-js-5c">是者无上道　　本乘所因由</p>
  <p class="l-js-5c">诸兴此道者　　以致而无住</p>
  <p class="l-js-5c">斯则显行德　　可致应道习</p>
  <p class="l-js-5c">道正而无崄　　端直且平坦</p>
  <p class="l-js-5c">勤亲行此道　　永离众邪迹</p>
  <p class="l-js-5c">若如卿龙王　　自住其宫室</p>
  <p class="l-js-5c">不动于所处　　降雨充大海</p>
  <p class="l-js-5c">大士亦如是　　习道如所行</p>
  <p class="l-js-5c">法身而不动　　能满于智海</p>
  <p class="l-js-5c">又如仁龙王　　在于大地上</p>
  <p class="l-js-5c">以雨遍充足　　其不有身著</p>
  <p class="l-js-5c">菩萨德如斯　　行此之所习</p>
  <p class="l-js-5c">用法满众生　　其内无所著</p>
  <p class="l-js-5c">若如阿耨达　　龙王大神变</p>
  <p class="l-js-5c">胜道德如是　　感动普十方</p>
  <p class="l-js-5c">众生堕邪径　　诸堕受著见</p>
  <p class="l-js-5c">其住是道者　　将顺度无为</p>
  <p class="l-js-5c">已住于斯道　　菩萨果大称</p>
  <p class="l-js-5c">能降魔波旬　　并及邪外行</p>
  <p class="l-js-5c">得道如其如　　如道无能动</p>
  <p class="l-js-5c">踊过诸俗法　　其行譬莲花</p>
  <p class="l-js-5c">道心无有愚　　是行为住止</p>
  <p class="l-js-5c">千数诸众生　　化度立以道</p>
  <p class="l-js-5c">以常住斯道　　得致于五旬</p>
  <p class="l-js-5c">神足诸感动　　为众广说法</p>
  <p class="l-js-5c">诸事悉清净　　身口及与意</p>
  <p class="l-js-5c">当愿贤圣道　　人性不可识</p>
  <p class="l-js-5c">忍行为无著　　其往所可至</p>
  <p class="l-js-5c">斯得如来处　　示道诸众生</p>
  <p class="l-js-5c">生死于至归　　斯处则如来</p>
  <p class="l-js-5c">其往似若至　　此为无所至</p>
  <p class="l-js-5c">众生所可至　　当念彼上处</p>
  <p class="l-js-5c">学最佛之道　　游乐以幻法</p>
  <p class="l-js-5c">其作是习道　　弘道之所习</p>
  <p class="l-js-5c">彼众德仪行　　诸佛所称叹</p>
  <p class="l-js-5c">其德无有边　　终不可极尽</p>
  <p class="l-js-5c">如此习道者　　不习亦无住</p>
  <p class="l-js-5c">彼处不咎魔　　众都不著行</p>
  <p class="l-js-5c">其顺此道者　　不起亦无灭</p>
  <p class="l-js-5c">已得意志行　　总持弘大辩</p>
  <p class="l-js-5c">施惠及戒忍　　遂增进若海</p>
  <p class="l-js-5c">身口秽以无　　心洁乃清净</p>
  <p class="l-js-5c">垢消永无瑕　　修应此道者</p>
  <p class="l-js-5c">得升于知达　　所行习深妙</p>
  <p class="l-js-5c">难动惠无即　　守习是道者</p>
  <p class="l-js-5c">其诸最正觉　　过去与当来</p>
  <p class="l-js-5c">现在亦如是　　致道世所归</p>
  <p class="l-js-5c">彼已离众难　　值世遭难遇</p>
  <p class="l-js-5c">永为诸佛子　　其闻此法者</p>
  <p class="l-js-5c">快哉诸众生　　至善闻斯法</p>
  <p class="l-js-5c">真应奉如来　　其乐是经者</p>
  <p class="l-js-5c">有晓此道者　　能断诸情态</p>
  <p class="l-js-5c">绍德具众相　　得应三界将</p>
</body></html>