<!DOCTYPE html>
<html>
<head>
  <meta charset="utf-8"/>
  <meta name="author" content="法众/北凉"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>大方等陀罗尼经卷第二</title>
</head>
<body>
  <h1 class="head">大方等陀罗尼经卷第二</h1>
  <h2>初分余</h2>
  <p>善男子汝若未了此事。当更为汝略说往昔因缘本事。善男子尔时上首重告恒伽言。过去有佛号栴檀华至真等正觉。国名栴坛香。彼佛于中成等正觉。国王名宝栴檀。其王有弟名曰林果。尔时大王有九百九十九子。是诸王子治世暴恶不顺律行。其王大吉常以诸善。顺化众生得究竟乐。</p>
  <p>尔时大王及弟林果即坐思惟。曾从九十二亿恒河沙诸佛受此妙戒。今我复应持此妙戒。摄我诸子使得正见。作是念时十方无量亿千那由他恒河沙等诸佛。异口同音而赞大王。善哉善哉大王及弟林果。乃能受持如是妙戒欲摄诸子。尔时大王及弟林果闻诸佛声。即从座起顶礼佛足。却住一面即召诸子。尔时诸子往到父所。见诸佛已各礼佛足却住一面。即白父言欲何所敕。尔时大王与弟林果告诸子言。汝等知不我有妙戒。曾从无量亿千那由他诸佛受是妙戒。汝等今能受此戒不。尔时诸子欢喜踊跃。顶礼父足叉手合掌。瞻仰父目而报父言。唯然慈父我等能受如是妙戒。尔时大王及弟林果。现其神力令诸子等。得见十方无量亿千那由他恒河沙等诸佛住在虚空。尔时诸子各礼佛足求受妙戒。尔时诸佛默然许之。是时诸子如是第二第三请已。尔时诸子各自烧身。经八万四千劫供养诸佛已。复从地起瞻仰诸佛求受妙戒。尔时诸佛即授诸王子如上妙戒。善男子尔时上首告恒伽言。欲知尔时诸王子最上首者。今则我是。欲知诸王子中第二者。岂异人乎今则汝是也。善男子尔时上首说此法时。虚空中有九十二亿诸天得住无生法忍。</p>
  <p>复次善男子尔时上首。广为恒伽演说如是大利益法。尔时恒伽欢喜踊跃受是妙戒。善男子如是等人。是汝往昔善知识也。是故我今当为汝说。善男子尔时上首者。今则华聚菩萨是。欲知尔时恒伽者。岂异人乎则汝身是。尔时宝栴檀王者。今东方宝王佛是。欲知尔时林果者。今则我身是。欲知尔时诸子者。今贤劫千佛是。尔时九十二亿诸天者。岂异人乎今此九十二亿诸魔王是。善男子如是诸魔王。欲令汝忆本所修行善业力故。又欲令我说往昔因缘故。故来蔽汝。又欲令我说大方等陀罗尼经。救摄当来苦恼众生故。以是因缘故来娆汝。尔时五百大弟子菩萨摩诃萨众。优婆塞优婆夷居士居士子。天人魔王婆蓃大士及以夜叉。如是大众欢喜踊跃顶戴奉行。</p>
  <p>尔时佛告阿难汝闻诸佛实法不。唯然世尊今日乃闻如是章句甚深法藏甚为希有。能令一切地狱饿鬼诸天人等。一切众生无不解脱。能灭一切诸罪业报。尔时佛告阿难。善男子快说是语如汝所言真实不虚。若我在世若去世后。此经在阎浮提犹如日光照明世间。众生遭恩得见四方。又如诸山须弥最高。若居其顶即皆得见四方之事。此陀罗尼经亦复如是。诸法中高见诸法相。又如大海而无边底。此陀罗尼经亦复如是而无边底。所得功德亦无边底。善男子吾以如是无边法藏付嘱于汝。汝可护念修行受持。尔时阿难白佛言。世尊若如是者我不堪任修行受持如是经典。何以故此法甚深无边际故。此经最高如须弥故。非是声闻之所能持。何以故难得边际故。非我所知故。以是因缘我不堪任受持修行如是经典。</p>
  <p>尔时佛告阿难。于汝意云何。假使有天名曰矜伽。居非想非非想上。身长一由旬。若二由旬。至于九十由旬若八百由旬。如是等天而无一善。唯有诸恶围绕此身。若以头发爪皮毛孔。一一出火能烧一切。善男子此天假使下阎浮提。若到山谷丛林。若到泉源河池之处城邑聚落。是天恶力身中出火。能烧一切三千大千世界。善男子假使当有如是等事。宁可畏不。阿难白言甚可畏也。世尊假使有如是苦当云何灭耶。善男子汝今若畏如是苦者。汝当修行受持读诵大方等陀罗尼经。假使当有如是诸火。变成种种七宝莲华。善男子以是因缘。当知此经有大威神功德之力。能灭如是无量恶咎。复次善男子且置此事。若有一象一身十头。头有二牙身有四足。如是等象世间暴恶。日日食时而不择处。于其日日食中有四生众生。如是恶象悉皆食啖。其中众生若有觉者。跳腾突走而求得脱。若当不觉此恶象者必为所食。善男子如是等象宁可畏不。阿难白佛言可畏世尊。若有众生能坏如是恶象心不。佛言有。阿难言何人是也。善男子若有修行此陀罗尼者即其人也。若有受持读诵即是其人。</p>
  <p>复次善男子假使有蛇受性甚恶。此蛇所至到处。若值众人一切有命之属。若闻其臭亦能害命。若见其形亦能害命。若到泉源丛林浴池诸产气处能悉枯涸。若众生类若闻此名口哑不言。善男子如是等事宁可畏不。阿难白言可畏世尊。颇有四生众生能灭如是等苦不。佛告阿难善男子有。阿难白言何人是也。佛告阿难。若有善男子善女人。修行受持读诵此陀罗尼者即其人也。</p>
  <p>复次善男子若复有龙居在世间。此龙受性极大暴恶。若见人类若畜生类及以树木五谷丛林湿生卵生等。如上恶龙若见如是。一一诸事横生嗔恚。又能吐火亦能吐水。颇有人能灭足上诸恶不。善男子若国邑聚落中但有一人。已曾受持读诵修行陀罗尼典。如上诸事悉皆消灭。无量众生遭此人恩而得安隐。善男子以是因缘。当知此经有无量威神功德之力。以是因缘我今语汝。受持此经我去世后。此经若在阎浮提内。即是众生大珍宝也。若能修行受持读诵。当知是人全用宝者。若复有人但能读诵。当知是人得中分宝。若以种种涂香末香花缯幡盖而供养者。当知是人得下分宝。</p>
  <p>善男子吾今为汝说下分宝因缘之相。善男子若有一人。神通无碍如文殊师利亦喻于我。辩才无碍喻我二人。于一劫中常以辩才。能为无量无边众生说法。令住一生补处菩萨摩诃萨。复尽神通以种种衣服卧具饮食汤药。供养是诸菩萨。是人福报宁为多不。阿难白言甚多世尊。善男子若复有人。以涂香末香华缯旛盖。以用供养此经典中一四句偈。又若供养读诵之者。此人功德复过于我二人所作。何况尽形修行受持读诵者耶。此人功德不可称计。若算师若算师弟子。算数尽计百千万分不能知一。善男子且置此事。假使有诸菩萨一生当得作佛。若百千万亿恒河沙数。是诸菩萨尽神通力又尽辩才。若一劫乃至百千万劫同入禅定。如是无量菩萨。欲思惟修行受持读诵此大方等陀罗尼者。百千万分不及其一。</p>
  <p>善男子当知是经有大威神功德之力。又是国中之大宝藏。一切众生之所归向。以是因缘吾今语汝。受持此经在阎浮提。广宣流布为众生说。令诸众生得究竟乐。尔时阿难及五百大弟子无量大众。即从座起偏袒右肩。右膝著地顶礼佛足欢喜奉行。</p>
  <h2>授记分第二</h2>
  <p>尔时雷音即从座起偏袒右肩。合掌向佛而作是言。善哉世尊巧说行业因缘。往昔所作今已说竟。以此大方等陀罗尼经。付嘱阿难流布于后。无量众生当于此经获大善利。快哉世尊大慈悲主。佛告雷音。善男子如汝所言。吾所应说今已说竟。诸未说者吾今当说真汝所宜。善男子汝于贤劫。当得作佛名雷音宝王如来应供正遍知明行足善逝世间解无上士调御丈夫天人师佛世尊。国名普威。清净无比纯诸菩萨而集其中。是诸菩萨辩才无碍。神通无量了达方便。一一菩萨有大光明。能照八十万亿恒河沙刹土。睹斯光者即得总持。神通无量如诸菩萨而无异也。彼国所有庄严之事世间无比。比丘汝于此界而得作佛。寿六百二十万岁。正法像法亦复如是。尔时声闻五百大弟子众。即从座起正服顶礼佛足。却住一面同声赞言。</p>
  <p class="l-js-7c">世尊智慧如虚空　　悉知众生去来相</p>
  <p class="l-js-7c">十方一切皆见闻　　我当稽首众宝王</p>
  <p>尔时佛告五百大弟子众。汝等亦当各各作佛俱同一号。号宝月王如来无所著至真等正觉。尔时佛授五百大弟子记时。十方三千大千世界。所有枯竭泉源池水。诸树木等悉皆还生。尔时三千大千世界六种震动。诸梵天王及诸帝释。见此相已各共思量。有何因缘现此瑞应。为大德天生。为授诸菩萨摩诃萨阿耨多罗三藐三菩提记耶。尔时所有一切诸天。即往娑婆世界。往见释迦牟尼佛已。授诸声闻大弟子记。即时头面礼世尊足。礼已却住一面同声赞言。</p>
  <p class="l-js-7c">世尊智慧甚深妙　　能润一切诸败种</p>
  <p class="l-js-7c">犹如莲花真妙色　　不著世间如虚空</p>
  <p>尔时诸天说偈赞已。佛告诸天子。汝等不久亦当得阿耨多罗三藐三菩提成一切智。是时佛告东方天子。汝今谛听当为汝说成佛因缘。东方有世界名曰离垢。汝于此界当得阿耨多罗三藐三菩提成一切智。佛告南方天子。有世界名曰染色。汝于此界当得阿耨多罗三藐三菩提成一切智。佛告西方天子。有世界名曰妙色。汝于此界当得阿耨多罗三藐三菩提成一切智。佛告北方天子。有世界名曰众难。汝于此界当得阿耨多罗三藐三菩提成一切智。天子白佛言。世界何故名曰众难。佛言彼界昔来未有佛故。故名众难。佛告下方天子。有世界名曰众声。汝于此界当得阿耨多罗三藐三菩提成一切智。佛告上方天子。有世界名曰众妙。汝于此界当得阿耨多罗三藐三菩提成一切智。佛告十方世界一切诸天子。汝等亦当各各作佛。</p>
  <p>尔时世尊授诸天子记。时放大光明普照十方界大小铁围山。尔时大小铁围山间。所有饿鬼阿修罗等。无量亿千见此光明。一一光头各有化佛。时诸化佛呼诸饿鬼。汝等苦人可往阎浮提可服良药。是时饿鬼遥见释迦牟尼佛坐师子座。授诸天人阿耨多罗三藐三菩提记。尔时众中有一阿修罗。即上高山呼诸饿鬼。汝等苦人可往阎浮提。得闻诸佛甘露法味。尔时诸鬼即从此人往阎浮提。见释迦牟尼佛与无量大众。前后围绕而为说法。尔时阿修罗见诸大众。同曜金色悉有三十二相八十种好。是时阿修罗而自念言。何者是佛。尔时世尊知其心念。踊在虚空高七多罗树坐宝莲华。时阿修罗以偈赞佛。</p>
  <p class="l-js-7c">世尊面目如月王　　能破一切诸黑闇</p>
  <p class="l-js-7c">今复拔济于我等　　我等归命天中尊</p>
  <p>尔时世尊告诸饿鬼。汝等在此凡经几载时。阿修罗而白佛言。我等遥闻九十二亿诸佛已过。今日乃得值天中王。尔时世尊为诸饿鬼说十二因缘。为阿修罗说六波罗蜜。说此法时。阿修罗等发阿耨多罗三藐三菩提心。时诸饿鬼即时脱身求索出家。尔时世尊告善男子。能于我法求索出家。时诸善男子即成沙门戒行具足。尔时世尊为诸比丘。说摩诃袒持陀罗尼章句。时诸比丘得阿罗汉。三明六通具八解脱。尔时舍利弗白佛言。世尊此经如是神力无量能使一切天人阿修罗地狱饿鬼集至道场。经力如是能救一切。受持经人功德云何。尔时佛告舍利弗。吾向语汝何用问为。尔时舍利弗白佛言。世尊受持此经者当以何供而供养之。佛告舍利弗。若有一人持头目身体妻子妇儿象马七珍以供养我。不如有人能一礼拜此经卷者。若复有人持四天下。以积珍宝至于梵天以供于我。不如有人与彼受持经者一食充躯。若复有人于三千大千世界。积于珍宝至于倒立世界以供于我。不如有人持此章句一日一夜。何况尽形寿受持如是章句功德无量若复有人积于珍宝。遍至十方微尘等世界。上至竖立世界尽供于我。不如有人持一四句偈。转教他人功德无量无边。</p>
  <p>佛告舍利弗。一切声闻辟支佛等。上至十住菩萨。算数譬喻不能知彼受持经者少分功德。尔时佛告阿难。汝闻如是功德聚不。唯然世尊我向已闻。且置此事。吾今当更语汝。阿难汝今谛听。当为汝说此经功德。于汝意云何。一切十方所有蝇虻之类。若有一人解种种语。如是诸众生而以化之。上至禽兽诸众生类令得人身。复能令其信于三世。是人功德宁为多不。阿难白佛甚多世尊。阿难若复有人。书持此经一四句偈此人功德复过于上百千万分。乃至算数譬喻不能到边。阿难且置此事。若复有人于此经中闻于一偈。不惊不怖不生诽谤。此人功德复过于上二分所作。亦以算数譬喻所不到边。阿难且置此事。若复有人闻经欢喜。若自书写若使人书写。若见他写若闻他写心生欢喜。此人功德复过于上三分所作。阿难且置此事。若复有人辩才无碍。如文殊师利法王之子。化于一佛世界众生。令其出家悉皆获得四沙门果。复更有人如文殊师利。复化百六十世界众生。或出家者或得阿罗汉者。或得辟支佛者。或发阿耨多罗三藐三菩提心者。于汝意云何。是二人功德宁为多不。阿难白佛甚多世尊。不可称计不可度量。阿难若有一人。得闻此经欢喜踊跃。至于道场修行七日。此人功德复过于上一切所作。一切波旬所不能伏。阿难白佛言。我与大众欢喜奉行。</p>
  <p>尔时文殊师利法王之子菩萨摩诃萨。在大众中作是念言。释迦如来与无量大众前后围绕。说此大方等陀罗尼经。我今不知是义所趣今当请问。所以者何天中尊王唯有如来。乃能为我解说是义。作是念已即从座起。偏袒右肩右膝著地。恭敬合掌目不暂舍。白佛言世尊如前所说。昔于王舍大城授诸声闻记。今复于舍卫国只陀林中。复授声闻记。昔于波罗[打-丁+柰]授诸声闻大弟子记。世尊我今少有疑惑。欲请问如来唯佛听许。</p>
  <p>尔时舍利弗问文殊师利法王子言。世尊弘慈无量。授我等声闻大弟子记已。不久当得阿耨多罗三藐三菩提成一切智。各于世界如今世尊。摄诸众生常在道场。世尊不虚所言真实故能第二第三。授我等声闻大弟子记。我等必当如释迦牟尼如来。决定不虚无有疑也。文殊师利于汝意云何。我等当得阿耨多罗三藐三菩提不。文殊师利语舍利弗。于汝意云何。犹如枯树更生枝不。犹如山水还本处不。犹如析石更还合不。如燋谷种更生芽不。如沸苏中可种子不。如是诸事为可得不。舍利弗言不也文殊师利。如上诸事实不可得。文殊师利言。不可得者汝云何问我等。当得阿耨多罗三藐三菩提记心生欢喜。是受记法无有形段。无有言语无有去来。无有喜悦无有得相。乃无言语无有妄想。分别诸法授于记法。应作如是相然后得如性。夫授记法如虚空无色。亦如虚空无形。如浮云无实。如风无体。空以闻声不见其形。如水聚沫无有实处。如野马焰乾闼婆城。当知如是诸法无有如是处。夫菩萨摩诃萨授记法。应如是观诸法相若能如是观者。乃名受阿耨多罗三藐三菩提记。</p>
  <p>舍利弗问文殊师利言。若一切法性空者。如来以何法授我等阿耨多罗三藐三菩提记也。文殊师利答舍利弗言。如来以如如性授汝等记。舍利弗言如文殊师利所说中。无有如性。汝今语我如来以如如性授汝等记。文殊师利答舍利弗言。如来授记不即是如不离是如。舍利弗言如上所记无有形段。而今此法有形段无。文殊师利言。不有不无不离一不离二。不离色不即是色。舍利弗言且置此事。我近问汝。文殊师利如来三十二相有形段无。文殊师利言不即形段不离形段是三十二相。舍利弗言。如来授我等三菩提记宁虚妄乎。文殊师利言不即是虚妄不离是虚妄。舍利弗言当云何求。文殊师利言如如性中求。舍利弗言此如如性当于何求。文殊师利言于如来真谛中求。舍利弗言如来真谛当于何求。文殊师利言于如如性中求。舍利弗言即是如乎不即如乎。文殊师利言不即不离即是如性。舍利弗言即是如乎不即如乎。文殊师利言即亦是如不即亦如。不即不离是名如性。尔时舍利弗不识是何言。不知以何答。默而还去诣本坐处。</p>
  <p>尔时佛告文殊师利法王子言。善哉善哉佛子。快说是语如授记法。夫授记者应如是观是法性然名授记。时舍利弗在于佛前而自叹说。舍于声闻辟支佛心还至本业。佛告舍利弗善哉善哉善男子。乃能除舍声闻辟支佛心还至本业。而不取著诸法性相。不久当得阿耨多罗三藐三菩提。说此法时无量亿千那由他人。皆发阿耨多罗三藐三菩提心。</p>
  <p>尔时五百大弟子。即从座起头面礼足。而白佛言世尊。如佛所说行此法时。当有波旬来坏是人善根因缘。云何而知。尔时佛告五百大弟子众。此魔来时凡有四十万亿。来至人所发大恶声。梁栋摇动放大恶风。或时放火或时放水欲杀其人。或时梦中立其人前校拔其舌。或时吐火以喷人面。或时擎山欲压其人。此人应答汝来甚善。作是语时应默心中。诵摩诃袒持陀罗尼章句。复应称言南无释迦牟尼佛。南无文殊师利法王子。虚空藏法王子观世音法王子。毗沙门法王子虚空法王子。破闇法王子普闻法王子。妙形法王子大空法王子真如法王子。如是菩萨摩诃萨应念其名。如是诸王必往其所拥护是人。令此人等身得安乐无诸苦恼。是诸比丘若值诸难。应如是念诸王名字。</p>
  <p>尔时阿难白佛言。世尊行者如是为诸波旬如是恐怖。诸王大慈能救彼人。当以何供供养诸王。尔时佛告阿难。波旬去已应作种种香华涂香末香供养诸王。作种种香涂泥其室内彩画画之。异口同音赞诸法王。尔时观世音即入其室。若作道人若作沙弥式叉沙弥尼。若作优婆塞若作乞士。若作饿狗来入其室。若作侨客来入其室至于此宿。若作国王王子来入其室。若作常见之人来入其室。</p>
  <p>尔时阿难白佛言。世尊行此法时得众多人不。佛告阿难十人已还。尔时阿难白佛言。世尊行此法时得营作及语笑不。佛告阿难但得一心。念摩诃袒持陀罗尼句。尚不容语笑诸恶秽念。况得务也。</p>
  <p>佛告阿难若有善男子善女人。修行此经者。若眼见无量寿佛释迦牟尼佛。维卫佛式佛。随叶佛拘楼秦佛。拘那含牟尼佛迦叶佛。过去雷音王佛秘法藏佛。是诸佛前至心忏悔。当灭九十二亿生死之罪。此人于三涂永无有分生死漏尽。即时得见现前诸佛。复更忏悔以种种香华幡盖而供养之。涂香末香亦用供养。如是供养已。即见十方妙乐世界。如是见者慎莫语言。若言见者尚不得福。况出生死。还堕三涂经百千万劫苦痛难处。此人现身得白癞病。又狂聋痴哑。不知咸淡不别好丑。欲求聪明反得愚痴。阿难白佛言世尊此行人者。辞家出时当作何言。佛告阿难此人出时应如是语。我欲修行陀罗尼典。父母听不。若言听者我当出去。如是语已心中默自念言。我亦欲舍妇儿家属。修行陀罗尼典趣向道场。应如比丘法修行净行。具于三衣杨枝澡水食器坐具。行者如是应畜。生于道场如比丘法。又复亦应受于六重。如优婆塞法舍恶律仪。又受食时莫视女色。但自念言我心毒箭当云何拔。用视色为。我从无始已来坐视女色。堕于三涂无有出期。应作是念观诸六尘亦应如是。我诸弟子不应著此。如是诸贼丧人善功。阿难吾今语汝。敕我弟子莫共六贼。而作朋友唐丧其功。阿难白佛言世尊向者所说父母放者。若有父母妻子不放。此人至于道场当服何药趣向道场。佛告阿难此人应父母前。烧种种香长跪合掌。应作是言我今欲至道场哀愍听许。亦应种种谏晓。亦应随宜说法。亦应三请若不听者。此人应于舍宅默自思惟诵此经典。阿难白佛当云何行。佛告阿难此人行时当净其舍内烧香供养。阿难白佛此人行处女人得到不。佛告阿难到无所苦。阿难白佛言复得捉此人衣不。佛告阿难捉衣无苦。但语我弟子勿著女色。当深系心莫放逸也。如坐道场人法。若能如是作净行者。于七日中观世音菩萨。现其人前而为说法。若于梦中若寤寐时。现其人前道场无异若如是者应一心忆念陀罗尼典。若以散乱心者。欲求人天得地狱报。受苦万端无有出期。假使得出为人奴婢。人所憎害衣食不供。常困饥渴无所不思。今当至心若不至心后悔无及。</p>
  <p>阿难白佛此人辞家出时剃除发不。佛言不也。阿难白佛若不除者。云何语言具于三衣。佛告阿难言三衣者。一名单缝二名俗服。阿难白佛言世尊向说。一出家衣二在家衣。若在家者用三种为。佛告阿难一出家衣者。作三世诸佛法式。一俗服者欲令我弟子趣道场时当著一服。常随逐身寸尺不离。若离此衣即得障道罪。第三衣者具于俗服。将至道场常用坐起。其名如是汝当受持。阿难白佛言若有善男子善女人。若有不受六重戒者。得趣道场不。佛告阿难随意堪任至于道场。阿难白佛若有受者尽形受耶。佛告阿难亦如上法。随意堪任受诸戒律。阿难白佛如向所说审为尔不。尔时七佛即现其身。住阿难前语阿难言。莫以声闻小乘小智意。顺诸众生起断灭见。过去诸佛悉由此门。成阿耨多罗三藐三菩提。此法是一切诸法门。三世诸佛悉由此门。成阿耨多罗三藐三菩提。诸佛说已忽然不现。阿难自念向有七佛今在何所。佛知其意即时答言。今在东方。阿难以汝起断灭见故来证汝。阿难白佛审定能除而无疑也。佛告阿难如汝所言必定无疑。阿难白佛如是同行者。有无见等有至心者。乃能除此无量诸罪。若不至心当名何人。佛告阿难是人名为少分得者。阿难白佛此人命终当生何处。佛告阿难随意所生。阿难白佛随意所生。为大方等陀罗尼力耶。为三界世尊力耶。佛告阿难非是我力。乃是摩诃袒持陀罗尼威神之力。能致众生到安乐国。阿难白佛言若谓尔者。我不堪任如是问答　佛告阿难若我在世若去世后。其有诽谤此陀罗尼者。汝今谛听善思念之吾当为汝分别解说谤经因缘。阿难一切十方世界。破诸世界末为微尘可知其数。无有能知此人罪报。若比丘比丘尼优婆塞优婆夷。诸修行佛法者。入我法中欲求种种人天果报。欲求他方妙乐世界。反得众苦患。所以者何坐谤方等陀罗尼故。欲求种智反得愚报。欲求人天胜妙快乐。反堕地狱究竟苦报。欲求尊王反得下贱。欲求聪明。反得闇钝欲求天眼反得盲报。欲求子息反得独报。欲求身香洁反得大臭弊恶之。身欲求端正三十二相。反得三十二丑。而自庄严。欲求他方妙乐世界。反得他方极苦地狱。欲求大富反得贫报。阿难以是因缘。我重语汝莫谤此经。我今略说如上罪报。汝今谛听当为汝说。更有罪报。</p>
  <p>若有善男子善女人。不解如来所说方等义。于此法中横生诽谤。而以妄想分别诸法。或生重嗔。此人命终入于东方阿鼻地狱。经历受苦八万四千劫。次第而受谤经罪报。从地狱出已。复有八万四千鬲子。而以围绕阿鼻大地狱。尔时此人从地狱出入诸鬲子。亦经八万四千劫。一一鬲子复有十六鬲子而以围绕。亦复如是次第而入东南方。南方西南方。西方西北方。北方东北方。如是诸地狱一一而增。劫数次第而受。上至诸佛。中至少分足人。下至辟支佛及声闻人。如是诸大士力所不救。从此出已当生世间。饿鬼畜生虫蚁蝇虱水虫科斗。鱼鳖之属无一不遍。假使为人疥癞痈疽。贫穷抵突常生下贱。眼目[目*孝]瞎身体疱凸。诸根不具人所恶见。假使来生豪族之处。语言吃哑促命不寿人所呵叱。说其形貌过状诸恶人所恶见。常以咒诅令其早死。或时生世五根不具。</p>
  <p>阿难此人皆由先世诽谤方等诸经典故受业如是。虽得人身诸根不完。假使不遇善知识者。如上所说次第还入是诸地狱。如是地狱是其舍宅。如是丑报是其衣服。阿难当知是业不可以已近情妄想而作。令其精神受诸苦报。是故阿难我今语。汝无信人中莫说此经。</p>
</body></html>