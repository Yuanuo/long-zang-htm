<!DOCTYPE html>
<html>
<head>
  <meta charset="utf-8"/>
  <meta name="author" content="阇那崛多/隋"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>大法炬陀罗尼经卷第十六</title>
</head>
<body>
  <h1 class="head">大法炬陀罗尼经卷第十六</h1>
  <h2>将护法师品第三十九</h2>
  <p>阿难。尔时上名意菩萨白放光如来言。世尊。如来说一切诸法少分名字。若人学已得成就者。彼离世间诸波罗蜜。于此法中云何相应。世尊。若无相智知一切法者此一切法无有一相。若法有相可得听受。何者是相。复云何相。以何相故。能知世间出世间相。复云何知方便业藏。</p>
  <p>时放光佛告上名意菩萨言。摩那婆。以方便智知诸法相。自当得是业藏来处。上名意菩萨复白佛言。世尊。如来虽复略说诸法方便解释一切诸佛方便言教能受持者及能入证能觉知者。然是三种方便业藏。我等从今当勤修学。如如来说我等皆已如是听受如是闻知。世尊。是中复有诸余众生。闻是说已不能了知此方便义。惟愿今者具为是等宣扬如是三种业藏方便言教。</p>
  <p>阿难。尔时放光如来应供正遍觉。复告上名意菩萨言。摩那婆。于意云何。汝颇知有几所众生能得知此三教业藏。汝复知有几所众生不能知者。时上名意菩萨复白佛言。世尊。颇有众生如如来说三教业藏如实知者。又于所说三言教义能尽持不。佛言。摩那婆。如我向者已先问汝。有几众生能闻是法及能受持。汝今云何更问知此三种言教。我实不见如是众生。时佛复告彼菩萨言。摩那婆。如来说此三言教时。汝等能解能知。复能为彼若人非人如是等类开解演说不。惟有如来能知三种方便言教。或时为他具解其义。或时为他少分开发。摩那婆。我观如是无量无边诸世界中。终不见有如是众生初未成就阿耨多罗三藐三菩提而能得说三教藏者。惟除如来应供正遍觉乃能说耳。摩那婆。如来说已诸余众生或时少解。然终不称如来所说。如是而解此等三种方便业藏。于如来前不能解说。亦不能知初阿字门。亦不能入三言教藏。设以种种思惟方便。亦不得入。何敢言知。是故我说惟除如来独能清净如是业道。上名意复言。世尊。如是业道当云何净。佛言。摩那婆。今为此问可谓非时。汝知不净事宜然也。摩那婆。我已三告不许于汝。云何复问如来。复能如是教我知此三言教藏。诸余众生不能知也。摩那婆。如是三种方便教藏阿迦那等三字。所有句义汝但能说。云何得知此诸句义。摩那婆。然亦有是一种方便。若诸众生清净持戒。则能知此三言教藏为他演说。上名意言。世尊。是何方便而能得知。摩那婆。无余方便惟有如来德力加持。如是众生乃能知耳。上名意言。世尊。如来若当入涅槃者。从谁复闻如是业藏。谁更当能为他解释。佛言。摩那婆。谁于我前亲闻受者。彼于未来凡所生处净居诸天躬往教知。或余世界诸佛威神来加彼人。如先所闻终不忘舍。此三教藏如鸟现前能作光明摩那婆。汝于尔时当大欣悦起随喜心。此诸众生能为他说如是言教。斯皆是此如来神力所加持也。汝今当知。若能如是对如来前问是义者非不劣人。何以故。终无复有愚劣众生能为他说。如来终亦不为破戒一恶众生说是义门。何况乃于无量无边诸世界中破戒不净恶众生中而当宣说如是义处。必无是事。</p>
  <p>复次摩那婆。是中实有无量妙义无量妙言。若为如是愚痴众生轻即说者。更令造业。非为光显是陀罗尼文句义味。摩那婆。此陀罗尼。惟是诸佛如来能作此等诸法光明最胜上智具足诸法所应演说清净之处。皆悉依此陀罗尼经。而当为彼乐闻者说。彼乐闻者。当应诣彼善丈夫所至心听受。如如来前听闻正法。何以故。是善丈夫能说如是修多罗者。皆是如来威神力故。是故乐闻法者。应作此心乐闻于法。摩那婆。当尔之时。慎莫令有恼乱法师。若彼法师无娆害者。当为世间兴大利益。摩那婆。此言教藏非少智众生所行境界。亦非供养少佛而能得闻。乃于无量无边诸世尊所修行供养。方始得闻。方乃得学。然后能知此三教藏为他解说。</p>
  <p>摩那婆。于意云何。彼诸众生。若无法师自力能得如是法不。而诸众生不得法者。以无法师故不得法。设有法师其受法人若不先请则不得说。是故要须先请法师。以己身力供给供养。然后得说。若受法人为弘法故劝请法师。是人尔时应当躬往诣法师所将养卫护。若受法人在法师所。则恶行之人谄媚诽毁。不信法义不喜法师。求过短者不能得便。若听法人欲乐堪受。发大勇猛具足精进。随时能问法师所说方便言教。时所闻法则无阙少。若无问者。尔时法师不能具宣诸佛法门。终不弘显。亦无众生知有佛法。不知如是三藏法故。彼诸无智生盲众生。皆堕无明大黑闇处。以不能知诸法门故。无有智者无有行者。当知世间尽皆晦冥。摩那婆。诸众生等皆由嫉妒我心垢蔽。是以不能诣听法所。设复往诣亦不闻法。以不闻故不知善恶业行之事。是所应作。是不应作。当知尔时世间多有如是众生。</p>
  <h2>放光佛本事品第四十</h2>
  <p>尔时放光如来告上名意菩萨摩诃萨言。摩那婆。我念往昔初有一劫。名曰难伏。复第二劫。名曰除乐。过是劫已复有一劫。如是三劫空无有佛。于彼劫内一切众生凡所生处。乃至不曾闻一法音。况复得有如法行者。若能修行无有是处。彼诸众生生无法世。专造恶行。不孝父母不事师长。不敬沙门及婆罗门。远离持戒依止恶法。常乐放逸堕没闇冥。不识是非不知善恶。不别尊卑不怀恩养。乃至不知何者是父何者为母。云何兄弟及以姊妹。如是等法以不知故。各各皆入愚痴黑闇。失八善根及乐行法。堕于地狱深远苦中。终不觉知何者是佛。何者是法。何者是僧。亦复不识一切善根。如是劫时。有一菩萨。名曰香上。示现生在婆罗门家。其生未几父母并终。如是菩萨身渐长大。成就诸根具精进力。善根纯熟舍家出家。既出家已苦行精勤。依一林树四十年中。食果饮水更无余食。其所食果在树虽熟终不先取。要因鸲鹆鹦鹉猿猴诸禽兽等啄食之余。虽无虫食有时熟已。风吹自落然后乃取。其食时节。要经七日然始一食。七日之内终无二食。如是菩萨食时虽至。地无余果便尔空过亦无所食。四十二年或食不食。长夜精苦修习禅定。以修定故获五神通。然是菩萨经四十七年。因神通力即以天眼过于人眼。观视世界所有众生。不持禁戒全无福德。专造恶业嫉妒毁谤。不事父母不敬沙门。长夜炽然增长众恶。更相恐害甚于怨仇。尔时菩萨见如是等恶众生已生大忧悲。如是叹曰。呜呼哀哉。呜呼哀哉。此等众生极成大失。宁能于此宽大刹中。无一众生有片善根。况具足者。复如是念。我于今日应以天眼观此三千大千世界求一众生具足善根。我若见者应大欢喜。何以故。我于彼所得斯大利。若不知处即宜因此。更相教告生长善根。时彼菩萨如是念已。即于林中宴坐入定思惟观察。见其南方过二十世界。有一佛土名曰善光。彼土有佛号曰宝幢如来应供正遍觉。摩那婆。彼佛何故名曰宝幢。以其生时即于顶上放大光明。大光出时其世界中。无一众生能知彼光从佛顶出。亦复不能分别彼光相貌形色。为青为黄为赤为白为黑为紫为颇梨色。诸余色相乃至一相皆不能知。彼光出已其佛刹土咸成宝色。时诸众生见其刹土如是庄严。各作是念。此必当是菩萨出世建立宝幢。故使世界变为宝耳。摩那婆。以是因缘彼佛如来名为宝幢。摩那婆。尔时宝幢如来从顶出光。直来临照香上菩萨在顶而住。时彼菩萨于禅定内见佛光明住在其顶生希有心。发如是念。我今宜应舍此三昧。如是念已即从定起。观彼光明所从来处。见从南方善光世界宝幢世尊顶出光已直指自身。既不沦没亦无障碍。而复见彼宝幢世尊以九十二那由他声闻大众前后围绕。复作是念。我于今日可诣彼佛世尊足下恭敬礼拜佛及僧众。香上菩萨生是心时。宝幢如来还摄光明。光明没已菩萨尔时如常宴坐无所见知。深自咎责。我今宁可长失斯利。时彼菩萨复作是念。我今还应入是三昧。如是念已即复入定。既入定已光明复来住菩萨顶。还见彼佛无量大众左右围绕。时彼菩萨复作是念。我今应诣彼佛世尊。如是念时光明复没。其光没已菩萨复念。我今自应还入彼定。既入定已何须更出。乃至不应到彼佛所。摩那婆。时彼如来作如是念。今此菩萨有大勇猛具足精进。我亦不应令是菩萨放舍斯愿不成大利。或来我前或弃身命。慎勿令彼舍精进心。莫使彼身于是法门而作损减。我今应当令其安住如是正法教令觉知。使是菩萨一切法中咸得开解满其本愿。摩那婆。时彼如来如是念已于彼界没。忽来至此菩萨前住。摩那婆。尔时菩萨忽然睹见宝幢如来应供正遍觉。身相庄严三十二种。殊特微妙状若金山生大希有重尊敬心。于彼佛所犹如父想。而彼菩萨心生如是尊敬事已。起爱敬心不自胜任。惭愧悲泣前诣佛所。双膝长跪顶礼佛足。右绕三匝退住一面。如是菩萨惭愧悲泣礼敬佛时。彼佛即以手摩其顶。然此菩萨被摩顶已。寻自念言。过去诸佛初未闻见行是悲愿。而欲于彼生死空野无佛劫中。为大利益济度如是。不识恩养非法众生。不信三宝。不敬沙门及婆罗门。不孝父母不友兄弟不知尊卑。诸如是等失心众生。堕空劫中专行恶法。我于今时须作法因不惮勤苦光扬教化。咸令具足发斯誓愿。摩那婆。时彼如来知此菩萨内怀如是大誓精进。即便为说三种业藏。既闻说已。曾于过去诸如来所闻此三种教藏法门皆现在前。是菩萨从宝幢佛闻此三种言教藏故。遂于佛前发大誓愿。我必于此大空劫中。如世尊教施作佛事。时彼如来知是菩萨具足如是牢固誓愿。即便慰谕并诫之曰。摩那婆。如汝心愿慎莫放舍。汝应悲愍诸恶众生。汝当勤学诸佛所作。终不得舍三种方便。汝恒念此三藏法门。摩那婆。汝若有缘生乱心者。惟当正念诸佛世尊。汝于尔时但作是事。摩那婆。时宝幢如来如是教诫彼菩萨已。以大神通还本世界。</p>
  <p>复次摩那婆。尔时香上菩萨摩诃萨。从宝幢佛闻三教已。常转常念常现在前。我于今者作何方便。为诸众生宣扬解说。咸令彼等知佛现在。菩萨自念。惟有神通大事可办。即以神通下至第七风聚之处。发大声言。汝等众生如是破坏。云何而得不自觉知。摩那婆。尔时菩萨所出音声。遍满三千大千世界。一切众生闻是声已悉舍诸恶　昼夜端身正念而住。尔时菩萨见诸众生悉起正念。复更思惟。云何而得出一音声遍诸世界。菩萨尔时即作是念。此诸众生最极恶行。我今应当如法教示。摩那婆。时彼菩萨次第教示一切众生。皆令安住于正法中。过七年已。彼诸众生得住法行种诸善根。然是菩萨皆能令此一切众生行种种行得种种法。摩那婆。以是因缘汝应当知。彼时众生于诸法中无有缺减。然皆由彼宝幢如来。过二十佛刹。见有众生堪为法器。又此香上菩萨能有如是勇猛精进。大誓庄严故为敷演三教法藏。摩那婆。又彼如来舍置于彼九十二亿那由他众自来临。教香上菩萨为成就故。摩那婆。汝今不应妄生忆想。谓彼香上为别异人。当知尔时香上菩萨即吾身是。摩那婆。我念无量无边世界种种名字。彼世界中所有众生。彼诸众生所有心念。于一刹那间我悉能知。是诸众生所念法意及所住处亿百千种。于一念中我悉知之。若使世间诸佛国土。随有众生善根成熟堪受三种言教业藏。我当往彼示现成佛。专为宣说三教藏门。摩那婆。假使无量无边诸世界中无有佛处。但有众生堪能受持三教藏者。我即于彼现为佛身。教化开示是诸众生。何以故。不欲令彼善根众生丧失如是智慧处故。摩那婆我常如是周遍观察。若见众生毛发善根。即往教化。何况众生躬在我前。归依于我伏我为师。而不摄受不为宣说。乃更秘藏无有是处。复次摩那婆。我今为汝更为譬喻。以譬喻故智人速解。摩那婆。如莲花池其水盈满莲花开敷现于水上。日光没后冷露降时。是众花叶自然相合。夜分既尽。日光将现而彼诸花复还开敷。当知是花应须二事。何等为二。一者池水常盈不令干竭。二者节量其水不令花没。如是摩那婆。如来亦尔。为诸菩萨摩诃萨等远离怖处。于二事中应深加护。何等为二。所谓断常。若诸菩萨于是二见无执著者。心智行处不假多功自然能满。若能极满心智行处。即得入彼三藏智门。摩那婆。今者如来已为汝等方便解说三言教藏。而汝尚未舍离重担。更问如来此三言教业藏因缘。</p>
  <h2>教证法品第四十一</h2>
  <p>阿难。尔时上名意菩萨复白放光如来言。世尊。如来曾说菩萨求法不舍重担。有所不知还问世尊。以是因缘。我今不舍精进重担数请世尊。世尊虽欲舍置于我。然我仍愿咨问世尊。譬如婆罗门大众会时。卒然有一异婆罗门。寡见少闻不被呼请。而辄自来求最上座。众人咨问莫知所答。经于七日而不得食。世尊。然婆罗门法。寡于见闻问不能答。假令七日不得一食。而尚不免为他驱摈。其会众中无哀怜者。世尊。我等如是数被如来诸所说中。不为尽解如被驱摈。今虽被弃不蒙尽言。然而我等诚愿殷勤犹自不舍。求法重担咨问世尊。何以故。世尊。无智愚人现虽多恶。然其久后亦当作佛。若当作佛要须咨问。若不咨问则闇于法门。若闇于法门则不得佛慧。亦复不得力无畏等。乃至不得佛陀罗尼方便言说。乃至不得道成号佛。若不请问佛世尊者。云何得成当来佛事。世尊。我于今日虽被驱遣在法门外。然我要当请问世尊如是三种言教藏处。阿难。尔时放光如来闻是菩萨如是问已。作是思惟。此大菩萨精进勇猛。内具信心智慧深利。今我不欲为其解释诚弃舍之。然是菩萨终无恐怖。亦不休息惟求咨问。我于今者应为说此阿等法门。譬喻解释令渐学此三言教义。因是字门以入宫殿。亦此亿数诸菩萨等。思惟分别此法门故。当自证知诸波罗蜜方便行处。是波罗蜜所有义理。从此方便言教门中当应自见。彼诸菩萨如是问时。思惟不乱心盛分别。不惮勤劳而得问辩。即于尔时生大欢喜。生欢喜已渐得入此三教藏门。阿难。放光如来正思惟时。诸菩萨众承佛力故知如来心。</p>
  <p>阿难。尔时诸菩萨摩诃萨众发如是心。我等今者诚可思惟此三句义。何者是此三教业藏。所谓即此阿迦那等诸字门耳。言阿字者云何。最初方便开导。言迦字者云何。中间我应入知。言那字者云何。复能最后普证。我于今者从阿字门思惟分别忆念受持。更不咨问如来是义。亦知如来方便教示。诸菩萨众作是念已。各于众中端然立住。于一时间思惟观察阿字法门方便义处。于其中间不念余事。时诸菩萨如是思惟。满足七日即得证知彼阿字门宫殿义处。云何证知。言证知者。如如来说。犹如取板方便执持。不破不坏善加刮削。平治令净。量度长短。然后色涂曝晒令干。干已指摩。摩已持笔。书置板上方得成字。摩那婆。于意云何彼板如是善治理讫。当于尔时。板中已有色相可见名字可说耶。诸菩萨言。不也世尊。佛言。如是如是。摩那婆。是时无有色相可取名字可说。惟有言说如是我闻等修多罗文句次第。摩那婆。汝等听我方便解说此譬喻门。还如是持。可不正以治理彼板令无尘垢。或以色涂。即于书时无复有物。于文字句能为障碍耶。如是如是。摩那婆。是故我说四大身中得入宫殿。犹如彼板。摩那婆。入宫殿者云何而入。摩那婆。然此诸界有二种事。方便教授。故言宫殿。何第名为二种事也。摩那婆。犹如彼板精好治理。即是如所闻已分别思惟。云是我身而得安住。又如彼板善治理故。不用多功而得书字。彼人见已心生欢喜。如是如是。摩那婆。一心正念除诸烦恼。思惟所闻普知所作。正住清净亦复如是。摩那婆。又如彼板善治理已得好笔墨思惟方便点画分明文字章句皆悉成满。摩那婆。若令彼板不善治理笔墨不精。彼之所书文字章句。不甚分明不可辩了。如是如是。摩那婆。若人心不清净烦恼秽浊意业不善。则于所说不能照明。如板笔不精文字不显。摩那婆。汝等应当如是解说彼阿字门渐入宫殿。如彼板喻应当善持。若不解了。即应更往咨问如来。尔时诸菩萨言。世尊。以是因缘。我等皆应更善思惟此方便门。世尊。我等但知思惟一边不知一边。今当奉教更审精思精思。若得知者便为大善。如不知者还请世尊。尔时放光如来复告诸菩萨言。摩那婆。以是因缘。我今于此须弥山顶。不尽解释如是义处。须后还下至大地时。然后可得尽说是义。怜愍一切诸世间故。诸菩萨言。世尊。假使如来住于亿劫。我终不舍是精进心。要须咨问此三句义。佛复告彼诸菩萨言。摩那婆。汝等莫舍大慈悲心亦勿生念。今日如来遗弃我等。何以故。如来口言无有虚妄。如来口业终不虚发。所以者何。诸佛世尊口业所出。无不皆令一切安乐。摩那婆。诸佛如来具足慈悲。但为怜愍诸众生故。凡有所作乃至一切举动语言。无不皆为一切众生甘露良药。摩那婆。如来世尊知时为说。何以故。摩那婆。是诸凡夫于如来所无有定业。假使后时得少微缘还起乱心。是故汝等于是法中莫生疲懈。</p>
</body></html>