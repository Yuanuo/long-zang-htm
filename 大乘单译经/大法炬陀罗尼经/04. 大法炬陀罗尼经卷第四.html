<!DOCTYPE html>
<html>
<head>
  <meta charset="utf-8"/>
  <meta name="author" content="阇那崛多/隋"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>大法炬陀罗尼经卷第四</title>
</head>
<body>
  <h1 class="head">大法炬陀罗尼经卷第四</h1>
  <h2>相好品第七之二</h2>
  <p>复次摩那婆。如来有常光相成就因缘。我今当说。汝等谛听无令心乱。摩那婆。若诸菩萨于如来所。凡有造业终不虚也。假使发心庄严。修行庄严。资财庄严。作如是等诸庄严事。发心备办。于如来所种诸善根。即得具足一切世间无能胜者。诸烦恼垢不能染污。复次摩那婆。如来世尊如此常光。假使世间所有一切日月光明不能覆蔽。乃至诸天所有光明亦不能障蔽。复次摩那婆。假使大梵天王放大光明。普照三千大千世界。如是梵光悉能覆蔽世间所有日月光明。除如来光余无能比。复次摩那婆。置一梵光。假使东方恒沙世界。诸梵天王尽放光明。以众梵光合为一光。可谓极大。以此大光置于佛前。如来常光皆能覆蔽无复遗余。复次摩那婆。置众梵光。假使十方恒沙世界诸梵光明。如来常光尽皆覆没亦无遗余。摩那婆。诸佛如来。于一切时唯有常光。自余奇光无缘不放。何以故佛若常放殊异光者。世间则无日月星辰。昼夜时节晦朔弦望。乃至无有春夏秋冬及以岁等。是故如来。要待因缘然后放光。彼常光恒在以住持故。摩那婆。如来光明宽大无量功德微妙。修行善根得是安乐。</p>
  <p>复次摩那婆。若有菩萨。发心修行舍家出家归佛世尊。正值如来始坐道场将成等觉。即往佛所顶礼尊足。立住一面。瞻仰如来作如是念。世尊有教我乃敢坐。时彼如来结加趺坐。菩萨立住经于七日。欲为未来无上道故。过七日已。时佛世尊。从菩提树道场处起。告菩萨言。汝真丈夫。欲学诸佛行耶。汝善丈夫。欲受佛语随顺佛教。汝今乃能于我座前。立住七日都无睡眠。汝舍无常不牢固法。欲求常住同虚空身。能求此者真为丈夫。汝今已入诸佛法中。若诸菩萨欲决疑网。当如是学亦如是行。摩那婆。此是如来常光初修善根因缘。若有菩萨。在菩萨地初见如来。为一切众生请佛说法。欲修行清净诸功德故。修行清净戒行故。修行清净禅定故。修行清净布施故。此菩萨修诸功德。胜一切众生修行善根。摩那婆。是为如来常光功德善根因缘。我今说已。摩那婆。譬如幻师手持幻宝。真珠璎珞庄严化人。凡夫睹见莫不皆言此为实宝。唯有智者知其非真。如是摩那婆。如来常光善根因缘。唯诸如来及彼不退菩萨摩诃萨等。信能成就如是善根。诸余众生非其境界。无能信者。若人于此懈怠懒惰。不能修行成就善根。云何能得无上菩提大智相好。如是众相尚不能求。宁能证会微妙甚深无相法耶。若诸菩萨于最后身。毕竟通达甚深法时。即能令此三千大千世界大地六种震动。一切魔宫诸天世人。皆大恐怖。四散驰走。如来昔日坐道场时。以手按地大振出声。一切魔军悉皆破坏。及诸外道邪见毁谤于佛法僧。乃至一切非法违诤。语言心想尽皆磨灭。摩那婆。以是因缘菩萨摩诃萨在于道场。振地破魔灭诸违诤。然后方证生死智明。摩那婆。是为菩萨摩诃萨以无畏力振地出声。未成佛时。已住持法及本愿力故。一切所有十方诸佛。皆亦护持道场菩萨。</p>
  <p>复次摩那婆。如来福德善业因缘故。身毛上靡其色绀青。如孔雀项。如是功德不可思议。汝等谛听。我今当说。摩那婆一切众生随心清浊。若闻如来应供正遍觉成就诸相。及以随好种种功德。兼诸愿行能至心听。彼诸众生。于念念间增长功德无有损减摩那婆。过去之世有辟支佛。既证果已在阿兰拏。独处空闲远离闻见少欲知足。是辟支佛身患疮苦。时有在家菩萨诣辟支佛所。头面礼足退住一面。合掌白言。唯愿大德。受我明朝所设供养。时辟支佛报菩萨言。我今身疮周遍。若是岂能赴汝明朝供养。在家菩萨闻此语已。复言。大德。唯愿去衣我暂观视。辟支佛闻已。即便解衣告言。仁者。观我此身。我以先世余业报故。令我今身疮苦如是。仁者。于意云何。身疮若是堪应供不。菩萨复言。大德。是疮应须合药涂治。今所须药名旃陀罗那。此药希有难可合和。而我今当躬往求办。若得此者疮必除愈。皮肉可生身早平复。时辟支佛报言。仁者。审能如此欲相存济。愿为速求。时彼菩萨即便还家。以众药物和合令成。置宝器内。持至辟支佛所。头面礼足白言。大德。是妙良药我今奉献。唯愿纳受早用涂治。辟支佛报言。仁者。当知无明为众苦本。菩萨尔时亲自持药涂辟支佛身。以殷重故。令辟支佛苦痛即除。于三日中三遍涂治。众病斯愈平复如故。摩那婆。而彼菩萨以是因缘。今受果报身毛上靡绀色柔软。摩那婆。是为如来身毛上靡善根因缘。我今说已。</p>
  <p>复次摩那婆。如来应供正遍觉。有眉间白毫相大功德聚善根因缘。我为汝说。摩那婆。譬如夜暗无有月光。于意云何。彼夜巨暗无月光明得为善不。无畏白言。不也世尊。佛复告言。摩那婆。如是如来眉间毫相。犹如月轮光明普照。是故名为大功德聚。功德聚者。饶益世间令满足故。摩那婆。是名大担。云何大担。以大慈悲平等荷负。名为大担。亦名非担。复以何义名为非担。虽能荷负。无荷负相故。何等名为无荷负相。实相无为。离有为相故。是故名为无荷负相。何谓荷负。彼有为故。摩那婆言。有为者。即是天人地狱畜生饿鬼及阿修罗诸轮转者。无畏复言。世尊。以何因缘是等流转佛言以渴爱故受诸有生。如是渴爱无明为本。是故我言。贪爱为母无明为父。往来轮转生老病死。受种种苦忧悲共会。父母妻子眷属宗亲死别离时。众恼缠缚莫能解脱。以如是等诸苦煎迫。为无明爱之所覆蔽。长夜轮转不可觉知以是因缘。诸菩萨等。见彼众生常受大苦。更以无明起诸邪见。增长无穷生死果报。菩萨知已起大悲心。欲度彼故。遂求如是大智方便。身心勇猛发大精进。为证阿耨多罗三藐三菩提无取著法。成熟一切诸众生故。无畏复问。世尊。何等名为无取著法。佛言。摩那婆。无著法者。谓大涅槃。若有取著。则常轮转往来生死受种种苦。若离取著能灭苦源。菩萨如是不取著故。具足成就三十二相。复能为人说无住法。摩那婆。我今问汝。汝当正答。于意云何。彼月轮光依何而住。无畏言。世尊。依大地住。佛复问言。地依何住。曰地依水住。复问。水依何住。曰水依火住。复问。火依何住。曰火依风住。复问。风依何住。曰风依空住。复问。彼空依何而住。曰虚空无相无有依住。佛言。摩那婆。以是义故。彼月光明亦无所住。无畏答言。诚如圣教。月轮光明实无依住。佛言如是如是。摩那婆。一切诸法皆无所住。而诸众生横于如是无住法中。妄生住想。彼如是见色有住想。乃至受想行识皆有住相。如是诸阴有住相故。乃至十二入十八界等皆有住相。如阴入界有住相故。乃至地水火风空识皆有住相。如地水等有住相故。及与彼身皆有住相。如是取色与身皆生住想。已于一切有身处。皆有住想如色身一切诸法皆有住想。摩那婆。若有菩萨。能学如是离住想者。当知是等增长实慧。慧光普照犹月盛明。则能成就眉间白毫庄严己身。亦能圆满一切众相。摩那婆。我今为汝说真实义。若能于此离著清净。即得圆满一切众相。以得法故心无高下。由是业缘。得是眉间白毫相光不增不减。摩那婆。汝当正念。今为汝说断无明智。汝等若知无明智者。即不造诸行。诸行不起则名色不生。名色不生则一切诸相皆不可得。摩那婆。如生盲者被他问言。汝颇曾见转轮圣王千柱殿乎。设有是问盲何所答。彼若答言我曾见者。甚为虚妄。何以故。既曰生盲本无所见云何能睹千柱色也。彼若答言我不见者。当知彼问亦为虚妄。何以故。彼若有眼可问其见。彼既无眼问何用为。摩那婆。于意云何。彼生盲人是二种语何者为实。无畏答言。世尊。如我所解。彼生盲人言不见者。是真实说佛言摩那婆。汝已解知。本不见色名曰生盲。而有目者方问于盲。汝见殿不。岂非虚妄。假使无智之人实有是问。然彼盲人欲何所说。摩那婆。前已告汝。今复引喻。汝等当知如来方便微妙密语。</p>
  <p>复次摩那婆。诸佛如来二相不现。所谓阴藏及与舌根。是二相者为功德聚。我今当说二相功德善根因缘。如是摩那婆。若诸菩萨愍众生故。发大誓愿欲生如是诸畜生中代彼众生受种种苦。或生师子猛虎恶象之中。或生鸿雁孔雀诸鸟之内。既受杂类禽兽身已。即得最胜不思议力。得胜力已堪忍众苦。所谓系缚鞭打楚毒杀害。是诸禽兽。或在人间。或居山野。或遇猎师诸放牧人。或值种种乐行杀者。而彼彼等行恶众生。常求作业备造众恶。更以种种苦具因缘。方便加害。或以刀槊弓箭。或以瓦石椎杖。或用网罗羁絷。或持绳索罥系。或以笼槛。或以坑阱。或以毒药。或以幻术。乃至种种恶风暴雨。若恐若惊。于如是等诸苦恼中。愍彼众生悉能堪忍。然此菩萨荷负如是大重担已。发起增上精进熏修。以是因缘阴相不现。亦成舌根。复次摩那婆。有人发愿未必能行。如是菩萨愿行相随。以本愿行皆具足故。虽受种种诸畜生身。而能堪忍众苦。不舍精进。为诸同类种种说法。教化安处令住法行。是故获得舌相不现。兼复成就阴藏相故。</p>
  <p>复次摩耶婆。如来顶相肉髻圆满。一切天人所不能见。譬如众蜂游处诸华。所谓优钵罗华。钵头摩华。拘物头华。分陀利华。爱玩耽著不能舍离。日没华合诸蜂不现。摩那婆。如来如是。顶圆满相秘密精微天人莫睹。善根因缘我今当说。若诸菩萨。供养父母奉事师长。深敬诸佛及与法僧。三乘圣众尊像塔庙。五体投地至心顶礼。以此因缘。获得如是不见顶相具足圆满。</p>
  <p>复次摩那婆。如来顶上肉髻光明。我今当说令汝知解。摩那婆。譬如秋天十五夜月。光轮圆满无诸云翳。众生睹者莫不爱乐。如来如是。顶上光明昼夜常现蔽日月光。以是义故。如来顶发光螺右旋端严可爱。摩那婆。顶光明相功德善根。我今当说。菩萨往昔有三善业。何等为三。一远离嫉妒随喜教示。二为他作时不求果报。三不坏损他以成己善。菩萨昔日自行是业。亦常教人如是修行。以是因缘得如是报。所谓天人不见顶相。及坐道场证菩提果。摧破魔军伏诸外道。摩那婆。菩萨往昔有余愿业。一者护法。二者善说。言护法者。所谓法欲灭时。菩萨于中方便护持令法久住。以此因缘复得顶相。言善说者。菩萨为彼比丘比丘尼优婆塞优婆夷。宣说法时。若彼四众。乃至一念为诸烦恼覆障因缘。不得正闻不能正受。或虽闻受而复忘失。如是菩萨。于彼四众。或时随顺重复演说。教令忆持。或时呵叱发如是言。何故散心忘我所说。菩萨如是方便引导。要令解知无复时节。凡所生处悉能如是。济度众生荷负重担。复能勇猛不舍精进。缘此善根得四念处。得念处已得欢喜智。得此智已悉能觉察过去现在未来所修三世善根乃至一切生死因缘。总相别相。略说具说。略具等说。随诸因缘各差别说。种种诸事无量作业。若等若胜。上中下品皆能演说。生死处所一切天人。地狱饿鬼畜生。如是一切上中下业。随业所作斯有果报。如是业果。如来一念尽能觉知随而演说。摩那婆。如来如是知众生业。于中复有种种无量最细微业。于一时间发身口意。如十二因缘所生行业。种种众生无量心数。依分别心所转诸法。亦分别知随能演说。</p>
  <p>阿难。彼放光佛如是说已。时无畏菩萨复白佛言。世尊。如来往昔更修何业。而于涅槃焚身之时。大火炽燃唯骨不烧。色亦不变。能现种种胜神通事。随诸众生心所乐见。神通大小悉为现之。唯愿如来说是牢固善根因缘。令我得闻。阿难。时放光如来应供正遍觉告无畏菩萨言。摩那婆。若有菩萨摩诃萨。于如来所正信不坏。如是菩萨信具足已。为彼无量贪欲众生。演说法要令除欲心。彼诸众生既闻法已。弃舍欲事修于梵行。精勤护持终不毁犯。以梵行故恒无病苦。摩那婆。汝等当知多欲之人。身体羸瘦颜色损减。众人见之不生爱念。寿命短促。能令身心无有欢乐。以贪欲故远离梵行。乃至不得生天人中。况生上界禅定妙处。多生地狱畜生饿鬼诸不善趣。随流生死往来轮转常与贪俱。摩那婆。若有众生修持梵行。现身欢悦颜貌熙怡。体肉充实筯骨休强。菩萨如是为众生说法。令修梵行断除贪欲。以是因缘。如来全身大力牢固。阇毗之日唯骨不烧。本愿满故。遗身余骨。犹能普现种种佛事。阿难。时彼无畏菩萨摩诃萨等。闻佛所说皆大欢喜。</p>
  <h2>四念处品第八</h2>
  <p>阿难。尔时放光如来应供正遍觉。说是法已。从师子座安详而起。即以佛眼观察十方。还复本座结加趺坐。入于师子奋迅三昧。放大光明遍照十方无量无边一切世界。尔时十方无量无边一切世界大梵天王。及诸梵身梵辅梵众天等。皆作是念。希有世尊。今忽入此师子奋迅三昧。放大光明。我等天众。咸可往诣放光如来应供正遍觉所问其因缘。尔时诸梵天王各与梵众。上至净居下及六欲。并诸魔天将诸魔众。各从住处往诣阇致大魔王所。到已问言。阇致大王。今何变异而有此光。阇致答言。仁等当知。此是放光如来应供正遍觉。入大师子奋迅三昧之所为也。如是说时从地居天上至有顶皆悉闻声。既闻声已悉共往诣放光佛所。尔时复有转轮圣王。名祭火光。前后导从大众围绕。有八万首领八万象乘。腾空而往放光佛所。到已顶礼退住一面。尔时三千大千世界。诸众生等闻彼天声。咸皆惊叹发厌离心。各作是言。何因缘故有是音声。必当如彼诸梵天言。放光如来入师子奋迅大三昧也。阿难。尔时放光如来知诸世界天人大众皆悉集已。念欲说此陀罗尼经。即告无畏菩萨摩诃萨言。摩那婆。汝今知是一切世界大众尽集咸共一心无余念不。无畏答言。世尊。我今悉知大众尽集咸共一心不念余事。佛复告言。汝云何知大众一心不念余事耶。无畏白言。我承世尊威神力故。见是三千大千世界所有众生。若天若人若龙若阿修罗乾闼婆等大众斯集。不念余事不作余业。唯以一心住此众会。我皆见彼。彼亦见我。此彼相知心想不乱。世尊先入师子奋迅大三昧时。佛神力故。令一切众悉见过去所作业缘。是诸众生先世修福。愿生天上或生人间。或造恶业生于地狱畜生饿鬼。或能修集出世善根。所谓求声闻果及辟支佛果。或时愿求无上菩提诸佛大果。造作种种无量善根。或复修行诸波罗蜜。所谓檀波罗蜜。乃至般若波罗蜜。如是种种无量善根。此诸大众佛力故知。如是阿难。时彼阇致魔王于大众中。从座而起一心合掌。复白放光佛言。世尊。如佛前说。此诸魔众一切多是不退菩萨。如世尊说过去诸佛说过去事。我如实知。如世尊说往昔所修功德善根。我如实知。如世尊说过去所发大誓庄严。我亦念知皆无忘失。世尊。我于过去诸佛世尊一切智所。恭敬尊重奉事供养。起卑下心庄严大施。如是忆念。如是见知。犹如净镜明见面像。世尊。我今分明见过去事。亦复如是。</p>
  <p>阿难。尔时彼大众中。有梵天王。名眉间白毫。住于佛前为听法故。不复余念。闻此魔王说不思议希有之事。问魔王言。阇致。汝今颇知自身往昔所修行愿善根以不。若汝所修善根戒行必清净者。云何今日更生魔宫而为魔业。阇致报言。梵天。汝不知我过去因缘今生魔界作魔王乎。梵天。然我自知于往昔日。修福不精。持戒不洁。以我所修不具足故。今居魔界作魔王耳。如我往昔所有因缘。蒙佛力故明了皆见。仁者谛听。我今当说。梵天。乃往过去无量劫时。有佛出世。号曰名称如来应供正遍觉。时彼世尊有四万亿大声闻众。皆阿罗汉。复有无量大众皆是学人。复有十四亿大菩萨众。梵天。我于尔时为求法故。遂恒事一比丘法师。而彼法师实是菩萨。今在此众明了见我。我亦见彼。梵天。我于尔时为彼徒众随逐不舍。而彼法师慈悲具足。心常怜愍刹利婆罗门毗舍首陀一切大众故。游行国邑及诸聚落。普为颁宣种种法要。所在大众既闻法音皆大欢喜。至心敬信诸佛法僧于彼法师复加尊重。以尊重故大兴供养。所谓种种衣服食饮汤药房舍卧具床蓐帷帐。乃至一切资生之具。凡是所须悉皆奉上。然是法师一切不受。唯纳食饮及以衣服。量身趣足亦不过受。尔时大众。复于我所生敬爱心。送往迎来礼拜承事尽虔供养。唯不施我资生之具。我于尔时心怀妒恨。于法师所发如是心。云何独蒙种种利养反更不受。而我悕望都无所获。又于大众及四辈所复起是念。何故偏心以诸所须供养一人不施我也。我念往昔于法师所唯有此业。更无恶心毁谤诸佛。以是忿嫉业因缘故。今生魔界作魔王耳。梵天。我于往昔。若不值遇放光世尊发大誓愿求菩提者。当于地狱畜生饿鬼往来流转无有穷已。梵天。是为我说往昔因缘。佛告阿难。尔时眉间白毫梵天白放光佛言。世尊。唯愿演说此修多罗一句法门本愿因缘。世尊。若得闻此一句法门者。则为已说无量亿数修多罗义。世尊。我等今者皆愿乐闻佛口所宣一句法义。何以故。大众咸集乐欲听法故。亦是如来入彼师子奋迅三昧。威神力故。阿难。尔时放光如来即告白毫梵天言。梵天。汝欲闻是一句义耶。梵天且置斯事。汝应先问此第四门菩萨行法。梵天。汝颇曾闻三十七助菩提法不。梵天白言。闻也世尊。佛复问言。汝云何闻。梵天言。我会闻有四念处法。佛语梵天。且勿复言。我方欲说四念处法。而汝心中决定知是四念处者。汝云何知。复云何修。梵天言。世尊。四念处者。非身受心法耶。佛言。如是梵天。汝复云何观察身行。梵天言。世尊。我见是身。从头至足不净充满九孔常流臭秽可恶甚于粪屎。世尊。我观是身唯见此事。佛言。如是。如汝所观。即身念处。梵天复言。世尊。而我心中愚暗少知。无有光明不能远察。是以今日于如来所。更求咨问。</p>
  <p>阿难。尔时放光如来即舒右臂真金色手。摩彼众中一童子顶。此童子者幻家之子。年始八岁聪悟超常。既蒙摩顶即从座起。诣如来前合掌恭敬。而白佛言。世尊。今日如来亲摩我顶非无因缘。将必导我深胜大利。是故如来手摩我顶。如是问已。阿难。时放光佛语童子言。汝知人乎。童子白言。我知世尊。佛言。童子。汝若知者为知生耶。为知死乎。曰生死俱知。童子。若如是者。夫彼男女寿命终已。或经一日乃至七日。如是死尸香臭云何。曰是气极恶不可忍闻。童子。如是臭气谁所持来。从何而至。曰是可恶气无有持来。亦无来处。如是阿难。尔时放光如来告梵天言。梵天。汝见童子向所说不。如是问者当以何答如是答者为实为虚。梵天。汝先亦言是身不净。唯有臭恶难可见闻。梵天。我于是中亦有斯念。如童子言。汝说亦尔。有何差异。梵天。是为略说第一念处。</p>
  <p>阿难。时彼白毫梵天复白放光佛言。世尊。一切诸法佛为根本。佛是法母。一切善法佛已得之。善哉世尊。今是句义我皆乐闻。唯愿解释。如佛所说我如是持。今此大众亦皆信受。佛告梵天有四念处。何等为四。所谓身受心法。云何名为身念处耶。身念处者。谓观四大和合假名为身。何谓四大。夫四大者。即是地界水界火界风界。是等四大和合共成。梵天。于意云何。如是地大为香为臭。梵天白言。世尊。无香无臭。佛言。梵天。自余诸大为香为臭。天曰。如彼地大无香无臭。水火风大亦无香臭。佛言。梵天。汝今云何作如斯说。此身如是种种不净。臭恶盈满非倒说耶。梵天白言。世尊。比丘云何观身念处。佛言。梵天。我亦不为诸比丘等作此说也。梵天复言。世尊。若我所说四念处法非随顺者。比丘何缘观身不净。佛告梵天。如是比丘见有身相。由取身故彼非正想。何以故。梵天。若四大聚合成一相者。即是假想。若有假想即非正想若非正想。是则名为福伽罗想。梵天。是故我此四念处义不如是说。今我说者。说苦无边四大非有若见四大和合一处共成此身是亦身见。彼必不得如实想见。梵天。若有比丘。见身念身觉身是身。以见念故。彼不能得解脱世间及有顶处。是故若观身念处者。见身非身也。梵天如来亦说。汝诸比丘观察此身。即是随顺涅槃之道。是名观身正念处者。梵天。夫念处者。有二种义。何等为二。一者念义。二住处义。云何念义。当知是念无有违诤。随顺如法趣向平等。远离邪念无有移转及诸别异。唯是一心入不动定。若能如是名为念义。言住处者。心所依法是内证义。随身业事现前知故。坏无明网如观身相。如是得见身念处法。云何观身不著身相。如是观身若不著者。如觉身证。觉身证者身相可知。如说身念。乃至一切诸入门中。亦复如是。若能如是。观于身相不生身想。则入平等第一念处。如是念处应当依止。复次受心二念。当知一义。若念此心则知是受。若念是受亦不离心。云何为念。所言念者意行于事。如是受念即是心业。是故受念为心业事。是心作事。有无量种不可称计。和合因缘随顺世间。同行于事所摄入者。一切皆生五种有处。彼五有生入和合已。名为粗涩。亦名牢强。亦名苦担。如是种种触受相依作有生事。应如是知。梵天。是名随顺世间心行。次第依止十二因缘。念念相续无有断绝。复次梵天。如来所说正念处者。即是出世胜妙光明。亦是如来分别智义。无量无边虚空所生。随顺趣向大涅槃路。为诸菩萨证三菩提。能生种种顺义精进。能满智慧所作业行。诸法平等犹如虚空。梵天。当知二念处义。我今说已。梵天。第四法念处者。开涅槃城。此是如来甘露法门。亦是诸佛如来法藏。亦名光明。破除黑暗。法相平等性同虚空。梵天白佛。云何证知同虚空性。梵天。随于何法能起想处。彼中如是无有语言。梵天复白。是义云何。梵天。我先不说一切诸法同虚空耶。若有人能如是知者。是则名为观法念处。梵天。若人于是内外诸法。如虚空住。当知彼人解脱诸有。</p>
</body></html>