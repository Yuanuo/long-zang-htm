<!DOCTYPE html>
<html>
<head>
  <meta charset="utf-8"/>
  <meta name="author" content="阇那崛多/隋"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>大法炬陀罗尼经卷第三</title>
</head>
<body>
  <h1 class="head">大法炬陀罗尼经卷第三</h1>
  <h2>菩萨行品第六之二</h2>
  <p>复次摩那婆。我先已说教诸菩萨方便修行诸波罗蜜摄众生法。凡教授菩萨令不退转。有二种波罗蜜。何等为二。所谓精进波罗蜜。般若波罗蜜。诸佛世尊。复为世间说余四波罗蜜。更为诸余众生说助菩提法。方便成熟故。摩那婆汝等当知。彼四波罗蜜中。檀波罗蜜。尸波罗蜜。此二波罗蜜。与彼声闻辟支佛乃至外道五通神仙共同行故。摩那婆。若羼提波罗蜜者。此唯阿罗汉成就舍事故。其禅波罗蜜者。此中总说。能生六波罗蜜故。摩那婆。此诸波罗蜜。如来如是差别说之。汝等当知。一切诸法虚空所生相同虚空。摩那婆若此前上二波罗蜜地。彼声闻辟支佛二乘圣人尚不能成就。何况外道神仙诸余凡夫也。摩那婆。若菩萨欲成就此二波罗蜜者。应当一心念勤精进。摩那婆。若人欲思如来譬喻巧说辩才。应先学观此陀罗尼门。无畏复问。我等云何当能成就此陀罗尼观耶。佛言。摩那婆。我今为汝更以譬喻显示此义令易解知。摩那婆。譬如渔人生子。以贪利故早教其子水底潜行。于婴孩时即取器水。日三沈之不令致困。如是渐没从旦至暮。能讫一日在于水下。或经二日若三日。若十二十。若一月乃至一年。住于水中而能不死。然彼小儿渐渐长大即入大河。观是河中所有水族众生品类。了了分明。是儿后时身雄气爽。水观明利遂能入海。大海之中多诸异类。奇虫怪兽巨鱼妒龙。毒物虽多终莫能害。又见众宝清澈分明。非余凡人所能瞻睹。是人于是在大海中。具取珍宝造作众事。凡有所欲随意即成。如是摩那婆。菩萨摩诃萨。若能入是陀罗尼甚深法门。则能成办一切佛法。亦复如是。摩那婆。言大海者即陀罗尼门。若初入此陀罗尼门。应当修学速令成就。如渔人子渐渐长大习业成就。摩那婆。若是菩萨能入陀罗尼佛法海中。自在成办一切佛事。如渔师子处大海中建种种事。摩那婆。汝应当知诸佛菩提。不可以少行少缘而能成就。要须入此陀罗尼法门。于此陀罗尼一句义中。有种种音声种种语言种种辩才种种方便。无方便处悉皆能知。有诸众生心行差别。亦皆能知。又复众生或现不现。或可见或不可见。皆从陀罗尼句方便力中。明了证知。或天龙夜叉乾闼婆阿修罗迦楼罗紧那罗摩睺罗伽人及非人。乃至禽兽四生种类。或音声或语言。或心虑事。或作业事。或誓愿事。或无愿事。或多事或少事。或恶事非恶事。或怖畏事。或无怖畏。如是等事皆悉了知。于此作处一切悉知。乃至授记事。或身业或口业。或众生业。或为自身或欲教他。悉皆能知。若菩萨在阿兰拏学方便行。即得成就所作善根所为事业。乃至欲成不退转事。亦悉能知。云何得辟支佛果。亦悉了知。云何得声闻果地亦悉能知。或在家诸人种种事业语言。或盗他财恼他求财。若粗若细亦皆能知。或地狱饿鬼畜生。心意倒错。行恶不信故生畜生等中。亦悉能知。或以业行堕饿鬼中。亦以谄曲悭贪嫉妒我慢贡高因缘故。生阿修罗中。或因五戒十善业故。得生欲界人天之中。自过生悔不见他过。总说如是诸方便智。他作他受自作自受。一切四生众生及五道处。所有造业方便及业。名字业相成熟及受报处。种种心行。种种言说。种种忍乐。种种诸见。无善法处。如是等事。尽皆拔除。是故名曰陀罗尼门。摩那婆。若必有能如是行者。是则名为方便成就。摩那婆。若以自智慧力。决定成就此事者。当独坐思惟远离诸欲。摩那婆。如是法中。有种种音声种种语言种种辩才种种行行种种生处种种作业。汝当谛听善思念之。受持奉行莫令忘失。天人作事方便和合。故有语言。畜生众生种种口业音声差别。乃至生处名字亦殊。彼等众生皆悉随其形类音声。而置名字以名其身如乌雀等。而彼饿鬼众生之中。无有决定差别名字。何以故。彼中不得闻名依止故。亦如地狱中。唯言地狱众生等。摩那婆。汝等勿谓天定天也。人定人也。饿鬼定饿鬼也。摩那婆。我已为汝总略说讫。今当为汝具分别说名字义处。摩那婆。如一事有种种名。如一人有种种名。如一天乃至饿鬼畜生有种种名。亦复如是。亦有多饿鬼全无名字。于一弹指顷转变身体作种种形。摩那婆。如是众生于一时间。现无量色身。云何可得呼其名也。若饿鬼等。有生处名字受食名字及寿命名字。若地狱众生无有名字生处者。则其形亦无定。彼中恶业因缘未尽故。于一念中种种变身。</p>
  <p>尔时无畏菩萨复言。世尊。如是人中语言相承近习我等已知。而彼四道众生言音名字。云何可识。是故我今请问世尊。唯愿解说。阿难。彼无畏菩萨。如是问已。时放光佛告无畏言。此是诸佛菩萨神通智慧境界。非诸声闻辟支佛及余菩萨智慧所能分别也。摩那婆。若菩萨不知众生言音。则不愿生彼众生中。若菩萨解知一切众生言音及诸事业。便愿生彼。欲觉悟彼说法教化随宜利益故。摩那婆。如是菩萨。以知众生言音心业故。于处处诸有受生。欲令众生发解修行断诸业故。摩那婆。于彼三道有知故可化。二道众生中无知解故。当知菩萨亦不愿生彼也。摩那婆。若菩萨摩诃萨必知地狱饿鬼众生中有知解可化者。如是菩萨为一一众生故。住大地狱中经恒沙等劫。要令众生得彼法利。摩那婆。诸菩萨摩诃萨。成就如是大慈大悲。成就具足如是精进故。必定当得三十二相。摩那婆。是为如来略说菩萨慈悲因缘也。</p>
  <h2>相好品第七之一</h2>
  <p>阿难尔时无畏菩萨摩诃萨复白放光如来言。世尊。唯愿为我具说菩萨成就诸相无有缺减。又复如来应供正遍觉。先为我等说波罗蜜方便教菩萨行。我等未解。是故更问此波罗蜜。世尊。波罗蜜者义何谓也。如是问已。彼放光佛告无畏菩萨言。摩那婆。所言波罗蜜者。不可度量。不可数知。无有边际。故名波罗蜜。又波罗蜜者最为尊胜。一切凡夫一切声闻辟支佛等。非其境界。故名波罗蜜。如汝所问波罗蜜句有如是义。所谓无有数量故言波罗蜜。无畏复言。如世尊说。无有量故名波罗蜜。我今现见行檀波罗蜜。但依资财及以己身。是既有限云何无量。</p>
  <p>佛告无畏菩萨言。摩那婆。于意云何。汝今知彼凡夫人心取著何等而行布施耶。世尊。我知凡夫取著于事而行布施。佛复问言。何谓为事。无畏言。世尊。我知现在诸阴。是名为事。佛言。无畏。汝谓诸阴是事耶。汝应谛思如来所说。然后答我。莫如世间凡夫所见。摩那婆。汝今若取阴为事者。于五阴中何者是事。为色是事耶。受是事耶。乃至想行识等是事耶。摩那婆。是等诸阴不名为事。何以故。本性空故。汝今云何取为事也。复应当知。如来方便总相说此五阴诸法事非事耳。摩那婆。诸凡夫人于五阴中取和合相故。复执著十二入等。凡夫如是缚著世间。所谓取著眼是为缚。如取著眼。如是取著耳。乃至取著鼻舌身意等。斯为大缚。以能分别取著诸事无边。执持密致牢固深入故。无畏复问。世尊所言缚者。是复云何。佛言。摩那婆。复有六缚处能缚众生。故名为缚。何等为六。谓如眼色为缚。是诸凡夫著此处已难得解脱。诸欲因缘堕于恶道。生死相续。故名为缚。如是乃至意法为缚。以意思念故即愿求称意之所。故名为缚。摩那婆。如是菩萨摩诃萨等。以诸善根清净故。则得成就三十二种大人之相。而我今者。更为汝等说清净善根成就相法。若诸菩萨摩诃萨唯修一善根。便能成就一大人相。若更具足清净一善根。然后成就三十二相。无畏复问。诸菩萨等修一善根。云何当能成就三十二大人相。</p>
  <p>时放光佛告无畏菩萨言。摩那婆。汝今不应取彼诸相为如来也。何以故。汝宁不闻转轮圣王成就众相乎。无畏答曰。我闻世尊。佛言。摩那婆。而彼轮王实具众相。而不能证无上菩提。亦不名佛是故汝等莫谓众相为如来也。摩那婆。若菩萨摩诃萨取彼众相著彼众相者。当知是人未离我相及众生相也。摩那婆。是故菩萨不以成就诸相成就色等为不著也。摩那婆。夫佛菩提者。无有著处。无有想处。无有说处。无有合处。非如世间诸凡夫人于相法中欢喜执著。摩那婆。以是义故。汝当谛听。吾为汝说修诸相法。摩那婆。若有成就一善根已更立誓愿。必当具足三十二相。无畏复问。何谓一善根也。佛言。摩那婆。若有菩萨摩诃萨。舍家出家于修行处。忽见世尊舍利塔庙将欲破坏。即作是念。今此尊塔。我若不治便成毁坏。如是念已遂行乞食。既得食已。然后求人以己供施请令治塔。告彼人曰。此是如来舍利宝塔。福田尊重今诚毁坏。汝为丈夫气力康健。我当与汝共营斯福。作是言已。随办所须即事治补。如是菩萨自忍饥饿以食惠人。尚轻己身。况重余食。更发胜愿口唱誓言。我今希有成就宝塔。此功深厚岂爱一食。以贪食故世间著我。既求遣我宁当念食。我今唯应如是精进。于诸饮食舍念著心。如是菩萨以食施故。庄严塔故。发誓愿故。便得满足三十二相。摩那婆。若诸菩萨摩诃萨等。以斯次第具足当得三十二种大人之相。如彼菩萨修治如来舍利塔故。是菩萨身。即得成就三十二种大人妙相。庄严亦尔。摩那婆。若菩萨摩诃萨成就心业。则能具足满菩萨道。何以故。摩那婆。一切诸相皆是心业。如彼造业当发愿者亦得如是。诸佛菩提而不可见。摩那婆。复有无量微妙善根可分别说。具足种种无量方便无量心聚。而诸善根应速成就。但诸如来亦为怜愍诸菩萨故。不具说之。所以者何。是中有诸菩萨。闻是事已心生恐怖。以恐怖故便有退心。以退心故。不能速证不退转地。于不退转菩萨功德不成就故。即便违背。是诸菩萨舍本愿已随宜愿乐。住彼声闻辟支佛地。如是人等渐次违背。以违背故。于此法门无有爱心。唯得成彼世间之业。而彼因复造作种种诸不善事。堕于地狱饿鬼畜生。轮转往来备受生死。以是因缘。如来见此诸菩萨等及未来世恐怖过故。不具足说诸善根事。但随顺说彼所堪能应受行者。除彼见实及佛法中得决定者。若佛如来见诸菩萨于佛法中未得决定。终不为彼具说善根。</p>
  <p>复次摩那婆。汝当听是三十二种大人相法。我当更说诸余善根。尔时无畏菩萨复白佛言。世尊。何等名为三十二种大人相法。如是众相有现不现。然此会众有钝根者。尚未得闻三十二种大人相名。何况能解。唯愿如来怜愍众生。具足演说三十二相。众生闻已得了是义。于如来所生尊重心。因此速证大般涅槃。阿难。时无畏菩萨如是问已。放光如来应供正遍觉告无畏菩萨摩诃萨言。摩那婆。诸佛如来凡有三十二相。三十相现二相不现。摩那婆。今宜谛听。吾当为汝辩明诸相现不现义。摩那婆。如来有十相。摩那婆。如来复有六相在手。摩那婆。复有四相在体。复有二轮相。复有二相在头。摩那婆。复有四相遍诸身体。摩那婆。诸佛如来有如是等三十相现。余有二相不显现者。所谓马阴藏及舌阔长相。</p>
  <p>复次摩那婆。如来今当更为汝等分别如是诸相功德。摩那婆。如来有七处满相。两手两足两髆及颈等。摩那婆。如来有网缦相在手足指。摩那婆。如来有白毫相在眉间。犹如月光。有四十齿相。宽长舌相。及住大功德相。如是舌根。辨诸言音具足宣说。复有目不眴相。摩那婆。如来顶相。一切人天乃至有顶不能睹见。摩那婆。如来手足二十指爪。如赤铜色薄如莲花。光泽分明胜于余色。摩那婆。如来佣足跟相赤如花叶。尘水泥垢不能沾污。摩那婆。如来髀腨端直牢固。犹如金刚。经途近远终无疲极。摩那婆。如来身金色相。胜于一切无能动摇。摩那婆。诸天宫殿紫金所成。取是紫金如芥子许。胜诸七宝满阎浮提。如是摩那婆。若以天紫金聚满如来前。而佛常光。令天金色悉皆暗昧无有光泽。摩那婆。譬如日出诸萤火虫光明悉灭无能见者。如是彼天金光非日能蔽。唯佛常光乃能蔽耳。如是摩那婆。汝等应知诸佛世尊。如是分别显示诸相。复次摩那婆。如来今当分别诸相善根因缘。汝应一心正念无乱调伏诸根。摄耳静住勿念他事。欲得胜智莫随余缘。生殷重心发希有意。于如是处起至诚心。应善分别诸相功德。当于如来应供正遍觉前。谛听谛受。其两足下千辐轮相。一一相中放千光明。于彼两足所蹈之处。此光明网直至下方所有世界。彼中众生见是光已。生希有心起尊重意。于彼如来应供正遍觉前。辩论法相彼佛复告无畏菩萨言。摩那婆。是为如来足轮相光。功能力用远至他方。教化众生令发善根。汝当谛听。我今分别彼诸善根成就之事摩那婆。若诸菩萨为佛世尊。于山林中造经行处。除诸瓦石扫洒治饰。以柔软草敷置其上。既成就已奉献如来。如是菩萨。若见如来在彼经行。或见往来。或见宴息随意威仪。如是菩萨。若见如来足千轮相。澈过草下分炳地上。妙如莲华众光庄严。如是菩萨。见此相已。则于己身无悭吝想。所以者何。今此如来有如是等圆满相法希有之事。尚不吝惜。况我此身秽恶充满屎尿盈溢。皮裹血涂筋肉骨等更相缠缚。九孔常流痈脓臭处。是不净聚诸虫所居。云何我等不速厌离。如是菩萨发精进心。求菩提分成就轮相。心口称赞入无相法。如是菩萨。昼夜思惟便生欢喜。以欢喜心即念如来。或在经行。或坐或立。或入禅定。如是菩萨。分别此已复作是念。我今不应取著诸相。若有菩萨不取相者。则离我想及众生想。菩萨如是思惟此已。则能具发无缘精进。</p>
  <p>复次摩那婆。菩萨摩诃萨。云何得发无缘精进。摩那婆。如空中风无有方所。是风不住东方及于余方。如是不住即名无住。既无所住云何可名。无畏白言。如是世尊。实无可名。佛告无畏。若法无名云何可说。无畏复言。是无相中亦无可说。佛告无畏。若无相中无可说者。云何有念。若无念者。即无所有。若无所有云何有入。既无入处云何有阴及与诸大。若无阴大云何有有。若无有有云何有生。若无有生何有生处。若无生处云何而有名色诸相。摩那婆。若无诸相即是无相。无相为相者。是名无我。摩那婆。若人能作如是说者。当知即是不退菩萨。何以故。善说无相行于无相故。摩那婆。如来轮相成就如是次第分别诸善根义。复次摩那婆。于意云何。后身菩萨菩提树下坐于道场获三明时证何等法。复以何义名为证耶。无畏白言。世尊。彼时证者。见己法身故名身证。具足明力断除无明。离无明故为众生说。是诸众生远离大智。为彼无明愚暗所蔽。是故如来。以诸明慧及无畏力。知诸众生为彼无明黑暗所覆。我慢贡高所渴。嗔恚斗诤所烧。颠倒失心盲冥无目被他所使。违背正道破坏正念。或复妄行迷惑乱心深入邪径。是故如来为说八道告诸众生。汝等皆可乘此正路安意而行。是道无畏安隐快乐。能相应者摄取大利。若有众生行此道者。皆与无边大利相应。及诸菩萨法行精进。世尊。菩萨摩诃萨发如是心断除疑网。然后乃证阿耨多罗三藐三菩提。阿难。彼放光如来告无畏菩萨言。善哉善哉。摩那婆。汝今乃能随顺如来方便说也。</p>
  <p>复次摩那婆。如来二手掌中有千辐轮相。宽大分明成就二相善根因缘。汝等谛听。我今当说。摩那婆。若诸菩萨现处居家。有教诲师实阿罗汉。诸漏已尽所作已办。如是罗汉真为法师。能如实说诸佛正法。虽常法施而不求报。如诸漏尽无所著故。后时彼师遇二重病。一者上吐。二者下痢。笃疾既久身甚羸弊。如是菩萨于彼师所。常生希有尊重之心。睹师患苦专念求治。昼夜孜孜未曾远离。右手承吐左手除粪。虽多臭秽无厌恶心。菩萨如是爱师命故。手持众药内师口中。以羸瘦故药不能下。菩萨亲用两手摩扪扶抱将侍。终日虔虔乃至除愈。菩萨以是躬自摩洗师长功德善根因缘故。于手掌内轮相分明。若诸智人。见彼菩萨供养师长。生希有心。令彼比丘重病得灭。或有诸人发心听法。于闻法时起尊重心。如法师说随顺奉行。复令多人皆得闻法具足欢喜。如彼菩萨尽命报恩。一心求治师病除愈。以如是等善根因缘。轮相具足无有缺少。摩那婆。此手轮相善根因缘。我已说竟。复次摩那婆。如来髆有三轮满相善根因缘。汝等谛听。我今当说。摩那婆。若有菩萨。于如来灭后。睹佛正法垂欲灭坏。时此菩萨起大悲心发勇猛志。断除世务舍家出家。与诸外道而作怨敌。何以故。为欲建立住持正法。守护正法摄受正法。欲令正法得久住故。正法增长故。是故菩萨独以一身。必欲摧伏一切在家出家诸人及外道等故。于国王大臣无量众中。种种方便称扬赞说诸如来名。亦说功德胜妙之事。又说空无相愿一切法门。复说正念诸余善根。降伏一切诸外道等。如是菩萨。建立荷负诸佛正法。善根因缘成就具足三轮满相。是相微妙悉能照曜一切世间。见者欢喜。若有众生闻诸如来众相愿时。当生敬信复应庆喜。摩那婆。是为如来以一善根摄诸功德成三满相。</p>
  <p>复次摩那婆。如来诸指网缦相者。犹如鹅王间无缺漏。薄如莲华三画分明。能令众生见者欢喜。如是诸相善根因缘。我今当说。汝宜谛受。如我过去无量劫中修诸善根。为成就此一切智故。摩那婆。若有菩萨摩诃萨。处大王位国富民繁。凡诸库藏莫不盈满。事业宫殿尽皆充足。是菩萨王国化之内种类众多。农商工估及诸仕类或境内众。或他国来。皆怀嗔毒共相论说。或时忿诤各有怨心。诣菩萨所辩讼求胜。菩萨尔时见彼众生嗔觉所恼。为救解故。以自在力而诲责曰。汝等众生勿得斗诤。夫斗诤者岂为入法。是畜生事。而诸畜生痴恚乱心。故求斗诤共相抵触。或相啮蹋。更相伺便。互相杀害。即是地狱众生恶法。汝诸众生勿学地狱。勿习畜生造诸恶业。汝等皆应归依如来归依法僧。尽形不杀受持五戒。我摄受汝。以我摄故。令汝今身常受安乐。舍此身已则生天上。如是菩萨。知诸众生舍诸恶事。各相慈爱无复恶心。在佛塔前。即便授与三归五戒。教导皆令断恶生善。如是菩萨。以能和合众生善根业因缘故。成就如是网缦等相。摩那婆。是为如来手足网缦善根因缘。我已说竟。</p>
  <p>复次摩那婆。如来指爪直长纤密无有疏减。成就因缘我今当说。汝等一心莫念他事。摩那婆。若有菩萨摩诃萨所在诸方。或独坐思惟。或与众谈论以无余念心常欢喜。如是菩萨。凡处世间随何等类。即能同彼而行。教化于彼。彼众若复贼盗。若旃陀罗。若猎师。若屠脍复有造作诸不善业。菩萨悉能随类觉知。以悲愍故为说法要。先教众生。远离种种诸不善事及以恶心。然后教令合十指掌口唱是言。我今归命世间所有尊重福田应受供者。为物出现。智人所赞。所谓诸佛如来应供正遍觉。及有正法僧宝之处。我皆等发无量敬心。如是菩萨化彼无量诸恶众生。皆令回心修诸善业。以是因缘成就妙甲。犹如赤铜。指直纤长软密光泽。摩那婆。是为如来指爪诸相功德因缘。我今说竟。摩那婆。汝于是中当深敬信。摩那婆。若诸菩萨。或时为彼善行众生。经无量劫说法教化。或复有为不善众生一时说法。乃至一弹指顷。所得功德非复前比。何以故。摩耶婆。如来常说。有人少时供养如来敬事尊重。即便为彼智者所叹。</p>
  <p>复次摩那婆。如来应供正遍觉。成就身紫金色善业因缘。汝等谛听。我今当说。摩那婆。如来在世。若诸菩萨为听法故诣如来所。咨问如来大乘经名菩萨行法。时佛世尊默然不答。起而游行适至一所。辽廓艰崄唯多禽兽。无有人民。不见城隍聚落居室。乃至无有树林众草。设欲停憩无可敷施。时此菩萨常随佛后。不惮危阻共入碛中。值天布云震雷大雨。时彼如来衣服尽湿。菩萨睹此增敬重心。遂自解衣奉覆佛上。乃至雨止取衣暴晒。还自服已从佛而行。世尊因此始为菩萨说大乘经。名曰身愿时彼众中。有谄曲菩萨及以初学出家沙门。或未具戒。如是人等衣钵资须随时趣足。无诸积聚清净身心。即得正念喜悦充满。菩萨尔时。得闻经已。于菩萨众及比丘前。具为解释大乘经典。教除谄曲及破戒心。缘此善根得是果报。获金色身。何以故。以能灭除破戒谄曲垢。及不惜身解衣覆佛。是故后时身紫金色。映蔽世间而能久住。摩那婆。是为如来身真金色善根因缘。我今说竟。</p>
</body></html>