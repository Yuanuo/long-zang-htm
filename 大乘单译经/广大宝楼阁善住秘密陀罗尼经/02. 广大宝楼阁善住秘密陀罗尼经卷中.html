<!DOCTYPE html>
<html>
<head>
  <meta charset="utf-8"/>
  <meta name="author" content="菩提流志/唐"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>广大宝楼阁善住秘密陀罗尼经卷中</title>
</head>
<body>
  <h1 class="head">广大宝楼阁善住秘密陀罗尼经卷中</h1>
  <h2>结坛场法品第七</h2>
  <p>尔时世尊说坛场法。先择胜地然后作坛。其坛场作四门。以五色彩画。其彩于新器中和香。然后用之。其坛中心作一小坛。方圆二肘。以白檀香郁金香而涂饰之。其大坛四肘。以牛粪涂饰。其小坛中画一佛像。其佛前作一莲华。七宝庄严。于莲华台中画作一轮。轮有百辐。有辋有齐以金饰轮。轮外画焰光。其莲华茎如毗琉琉色。左边画执金刚菩萨。而作嗔相手执白拂(一本云左手把杵右手把钺斧)右边画宝光金刚菩萨。种种璎珞以为严饰。一手擎宝珠。一手执白拂(一本云把数珠)四角各画四大天王。身著衣甲手执器仗。种种璎珞而严饰之。作嗔怒相。其小坛中画七珍阶道。于其坛上悬缯幡盖。其坛大门向东而开。四角各置一金银瓶。或无金瓶。瓦瓶金涂。中盛满香水。及安妙花。银瓶无者。亦应如是满中盛乳。于小坛东门内南边。画吉祥天女。种种璎珞而以庄严。北边画饷弃尼天女。坛中门应画金刚使女神形。安八臂。种种璎珞以为严饰。手执刀杖。于小坛上悬种种幡盖。然三十二灯。种种花果散其坛上。于佛像前。置金香炉烧苏合香。于小坛外。置银香炉烧安悉香。于摩尼药叉前烧苏合香。于四天王前烧薰陆香及萨阇罗娑香(白胶香也)于吉祥天女前烧白檀香。于饷弃尼天女前烧安悉香。于金刚使女前烧萨罗计香(青胶香也)其诸天神各各别以饮食而供养之。其小坛四门外各立吉祥标。于其东门外画鬼子母神。有七鬼子围绕。于南门外画大自在天神。于西门外画花齿罗刹女。于北门外画毗摩天女。有七婇女围绕。于坛四边上插画三十二箭。其一一箭各画悬五色彩帛缠之。坛四面悬五色幡。应作七种油饼。于大坛外更置三十二净水盆。盆中安种种花。三十二净水瓶。瓶内各别安浆。三十二香炉。然一百八灯。悬一百八琉苏(花鬘是也)散种种粖香然种种香。所谓安悉。薰陆。悉必栗迦香(苜蓿也)栴檀。沉香。多伽罗(杜茎药也)苏合。萨罗计(青胶香也)五味香。龙脑香。麝香。郁金。紫檀等香。以为涂香。涂天神上。复以乳酪沙糖石蜜水各盛以八瓶。复以乳粥(所谓糠米菉豆胡麻牛酥相和作即是)糠米饭欢喜团(所谓少糖糠米[麦*牟]和蜜浆作之)各有八盆。复盛四瓦碗油四瓦碗酥。四瓦碗沙糖。四瓦碗油麻。四瓦碗果子。四瓦碗七种谷子。作种种食散于坛外。所谓[饥-几+夹]饼。煎饼。小豆煎饼(所谓菉豆末和蒱桃浆作之)油麻煎饼。无忧妙味饼。酥饼。沙糖饼。复于大坛西门外。置二香水瓶。并置所供养饮食。欲入道场时先诵此咒咒门两边香水瓶。咒曰。</p>
  <p>唵摩诃毗布罗(一)钵罗底(丁以反二)瑟耻多悉睇(三)阿鞞诜者(四)么吽(二合)萨婆怛他伽多鼻洒鸡(五)婆啰婆啰(六)三婆啰三婆啰(七)吽吽(八)</p>
  <p>此咒加持灌顶瓶水。诵此咒者。能除先世以来所有恶业。令得身心清净。一切诸佛皆来。拥护摄受而为授记施其无畏。所有事业。能令成就得入如来三摩地。悟甚深法忍。登佛道场成等正觉。</p>
  <h2>手印咒品第八</h2>
  <p>尔时世尊为诸大众说手印咒法。佛言应于佛坛中作四佛心印咒。复作四圣金刚心印咒以此二印启请诸佛。勿用别印。</p>
  <p>第一即说诸佛心印法咒曰。</p>
  <p>唵萨婆呾他(一)缬哩多耶(二)摩尼步婆逻尼(三)阿费瑟吒耶(四)吽。</p>
  <p>第二复说诸如来入坛咒曰。</p>
  <p>唵萨婆呾他(一)钵逻缚啰碣罗摩尼(二)吽(请佛已诵此咒)</p>
  <p>第三安慰如来咒曰。</p>
  <p>唵　萨婆呾他伽多(一)毗三步陀那(二)跋逝梨(三)吽。</p>
  <p>第四请如来加护心印咒曰。</p>
  <p>唵萨婆呾他伽多(一)钵逻缚啰(二)摩尼(三)嚧指梨(四)吽吽[打-丁+(姊-女)]。</p>
  <p>复次如来重说建立咒曰。</p>
  <p>唵萨婆怛他伽多地瑟侘耶摩尼吽[打-丁+(姊-女)]。</p>
  <p>第五请如来坐金刚师子座印咒曰。</p>
  <p>唵萨婆呾他伽多(一)毗富罗三婆鞞(二)吽吽。</p>
  <p>第六请如来灌顶印咒曰。</p>
  <p>唵萨婆呾他伽多(一)三摩耶(二)摩尼跋阇梨(三)吽吽。</p>
  <p>第七请如来转法轮印咒曰。</p>
  <p>唵萨婆呾他伽多(一)社耶毗社耶(二)阿枳多跋阇梨(三)吽吽。</p>
  <p>第八带胜符印咒曰。</p>
  <p>唵萨婆呾他伽多(一)达摩驮都(二)摩诃摩尼始佉梨(四)曷啰曷啰(五)吽吽。</p>
  <p>第九如来转法轮印咒曰。</p>
  <p>唵萨婆呾他伽多(一)摩诃跋阇啰阿缚耶(二)驮啰驮啰吽吽[打-丁+(姊-女)]。</p>
  <p>第十请执金刚手菩萨印咒曰。</p>
  <p>唵杜卢杜卢(一)摩尼摩尼(二)鼻女頞摩尼(三)萨婆诃。</p>
  <p>第十一请圣摩尼金刚菩萨以如意宝印咒曰。</p>
  <p>唵露迦波利低社耶社耶吽。</p>
  <p>第十二请四天王咒曰。</p>
  <p>唵毗富罗(一)竭啰伐底(二)三跋罗(三)吽。</p>
  <p>第十三请吉祥天女印咒曰。</p>
  <p>唵碣瑟[木*致]哩尼(一)毗婆罗(二)吽。</p>
  <p>第十四呼饷弃尼天女咒曰。</p>
  <p>唵阿伽摩耶(一)婆啰闻遮吒(上声二)诃斯[方*尼](三)吽。</p>
  <p>第十五请金刚使者天女神印咒曰。</p>
  <p>唵三漫多伽啰(一)波布啰尼(二)驮迦驮迦吽吽[打-丁+(姊-女)]。</p>
  <p>第十六呼所住坛中天神等印咒曰。</p>
  <p>唵婆啰娑啰毗娑啰吽吽。</p>
  <p>第十七莲华印咒法。</p>
  <h2>画像品第九</h2>
  <p>尔时世尊告诸大众。我今说画像法。而能成就一切事业。应取新白氎未割线者。或一肘或二肘三肘四肘。乃至七肘四方令等。画一如来。坐师子座作说法像。于像右边画执金刚菩萨。为赤白红色。有十二臂皆执刀杖。有四面。正前一面端正欢喜。左边一面作嗔相。右边一面有牙上出。又一面皱眉可畏相。又怒两目。以种种璎珞而严饰之。坐莲花台半加而坐。如来左边画摩尼金刚菩萨。有四面前面欢喜。右面青色。作摩诃迦罗天面。左面缘色。半作师子面半作人面。后面嗔相。皱眉露齿作浅绿色。有十六臂。右手把如意珠作奉佛相。左手持莲华。一手施无畏。谓仰展五指如低。二手合掌。余手皆执诸器杖。所谓三锋槊轮刀金刚杵华箧数珠澡瓶利剑经夹宝塔须弥山。于莲华台上半跏而坐。于其座下。作饷弃尼天女。有八臂。胡跪合掌作供养佛相。金刚手菩萨座下。作吉祥天女。胡跪执种种宝器。供养如来相。于吉祥天女后。画使者天女。作笑面。有四臂。种种璎珞而为严饰。手持刀杖。使者饷弃尼天女后。画花齿罗刹女。身著素服。以手持花瞻仰如来。于大像前画作七宝莲华。而有千叶。琉璃为茎。其上作千幅轮有辋。四面皆艳光。其下画作四天王。种种严饰手执刀杖。七宝莲华下作七宝池。于池岸上作多众仙人。皆悉胡跪。或持花或持宝。或手持香炉或手持数珠。各异严持瞻仰如来而为供养。于大像上。画梵天帝释大自在天。散花供养。勿以皮胶和于彩色。其画像人应受八关斋戒。诵咒之者。著新净衣食三白食。于月八日。在如来前如法诵念。至十五日令满一亿遍。乃见自身而发光明。便悟无障碍慧眼。证清净摩尼三摩地。于诸仙人得轮王位。亲见一切如来。若诵一遍不堕一切恶趣。离诸贪嗔痴无诸嫉妒。成一切功德。摄受一切善根。诸佛如来之所护念。常来安慰。能摄一切诸天。一切天龙药叉乾闼婆迦楼罗紧那罗摩睺罗伽人非人等。皆来供养。国王大臣常应恭敬。在于人间游行无畏。诸波罗蜜皆速成就。其有但受持读诵者。无量功德。若能如法结坛场画像备诸坛法。彼人功德与佛无异。为诸人天之所敬养。诸佛如来授记此人。决定证于无上菩提。不复受胎藏之身。所生之处皆莲华中。常于佛前。与诸菩萨同坐一处。</p>
  <h2>火祭品第十</h2>
  <p>复次如来为诸大众说火祭法。于一一法中欲求一切验效者。能令作者成就。利益诸众生者。佛告诸诵咒者先须清净身心作净梵行。然后咒食烧之供养祭火诵此咒曰。</p>
  <p>唵　萨婆诃(一)钵底(丁以切)勃[口*路](二)薄婆(三)吽吽[打-丁+(姊-女)](四)莎诃。</p>
  <p>诵此咒时。应以油麻白芥子和酥。咒八千遍一咒一投于火中。能令一切咒法速得成就。伏诸一切障碍鬼神。一切恶鬼恶业恶友怨家皆得调伏。一切恶梦灾怪不祥之事自然消散。以安息香白芥子和酥。咒八千遍投于火中。诵咒满八千遍。一切鬼神欲来恼者头自裂破。一切病患速得除愈。复以酥和白芥子诵满八千遍当得王位无诸怨敌。若以天水香(松木也)和酥。投于火中诵咒八千遍。当得转轮王位。所愿皆得。若以娑罗树香(松梢去声)和因垢罗酥及白芥子。于山峰上以火烧之诸阿素啰门自然而开。此人得作明仙王。若以乾陀啰树香(安息香也又可那伽鸡萨龙华叶也)和白芥子油。于龙池傍诵以八千遍。烧之能伏一切诸龙。须使皆有须雨即雨。更无雷雹之难。以杂谷子又可供养佛净斋食。若为自他称名诵咒满八千遍。火中烧之能令五谷丰熟。以白盐诵满八千遍。火中烧之一切药叉女皆来礼足。言勿伤我命随意驱使。以酥和粳米诵咒八千遍。于火烧之得大富贵。以胡椒对日日东方时。祠火咒八千遍其人常得诸天拥护恒为利益。若于吉祥天女前。以油麻和白芥子烧之得大财若以遏迦木(云杜仲长一尺八百叚)诵咒八百遍。火中烧之得一切诸佛菩萨。悉知是人离诸业障。于一切世间出世间明咒皆悉了悟。无诸疾病于诸怨敌而得最胜。世间烦恼不能染著。由此明咒力故。诸有善业皆得成就。一切恶梦不祥之事皆得消散。一切邪魅厌祷之横皆不著身。不堕邪见杂恶道中。尔时佛告金刚密迹菩萨。此陀罗尼王法有大威德。是一切诸佛如来心。是诸佛母。是诸如来转大法轮。是诸如来入菩提路。是诸如来智慧法炬。是诸如来鸣大法蠡。是诸如来坐金刚座。是诸如来降伏魔军。是诸如来最胜秘密。能除赡部洲众生所有烦恼。能竭赡部洲众生地狱饿鬼傍生之业。能除赡部洲众生生老病死忧悲苦恼。</p>
  <p>尔时世尊复告金刚密迹菩萨。我以佛眼观诸如来。不能说此陀罗尼所有功德甚深妙法。此陀罗尼有如是最胜殊妙。妙非诸譬喻之所能尽。薄福少德下贱众生。永不闻此陀罗尼名字。况复得见受持读诵。若有闻见此陀罗尼者。是人已曾亲近恒河沙诸佛菩萨。佛告金刚密迹菩萨。此如来心难解难入。若有善男子善女人。于百千万劫。供养八十俱胝无量恒河沙诸佛菩萨。饮食衣服房舍卧具。百种汤药旛盖香华涂香粖香。复以七宝满三千大千世界。于日日中奉施诸佛。金刚菩萨于汝意云何。是善男子善女人功德多不。金刚菩萨白佛言。世尊此人功德无量无边不可胜数。佛言若于如来心陀罗尼。能读诵满万遍者。此人功德胜前功德。诸佛如来说不能尽。若有善男子善女人。虽不读诵但心念者。亦得如上无量功德。尔时如来说是言已。众中天龙药叉乾闼婆迦楼罗紧那罗摩睺罗伽人非人等。一切大众踊跃欢喜。发声叹咏五体投地。合掌向佛白言世尊。佛出世间甚成希有今佛世尊于赡部洲。能善建立置秘密陀罗尼心法。尔时十方同会诸佛菩萨。咸赞释迦如来言。善哉善哉。既同赞已各还本土。尔时释迦牟尼世尊。以佛神力还娑婆世界。</p>
  <h2>普光心印品第十一</h2>
  <p>尔时金刚药叉主菩萨。踊跃欢喜身毛皆竖。于仙人会中持杵挥空。以种种香华衣服。与诸仙人往诣佛所。顶礼佛足右绕三匝。以诸香华而散佛上。偏袒右肩右膝著地。白佛言世尊如来今于人间。然大法炬建立陀罗尼法。若有见闻此陀罗尼者与佛无异。如此众生决定当得无上正觉。舍离一切诸恶业障。惟愿世尊为诸众生说陀罗尼印法。此之手印如何而作。如何安手如何安臂。复更云何以手按手。云何而作心印云何舒臂。云何住念云何安慰坛神。云何能得诸佛如来之所加护。云何请佛坐金刚座。云何请诸如来而为灌顶转大法轮。云何得胜持印之法。云何作转轮王。云何作如意宝。云何作四天王。云何作吉祥天女。云何作饷弃尼印。云何作女使者印。云何作安置诸天。云何作呼诸天。云何作根本。此诸法我先不解。世尊慈悲为我而说。若解此印速能成就诸功德故。若有见者获福无量。尔时世尊于大众中。舒百千万俱胝庄严功德手。覆金刚菩萨顶上。安慰金刚密迹曰。太药叉主汝今谛听。谛听我为汝说陀罗尼印法付嘱于汝。为诸未来一切众生。汝应受持为我流布。当加敬护犹如诸佛。同入如来道场之想。同见如来转大法轮。亦如守护佛诸舍利。勿以此法于后世时。妄相付于下劣贱人。恶性众生破戒众生。懈怠众生邪见众生。小乘众生贪欲众生。我慢众生如斯之类。不须为说此陀罗尼如佛舍利。若有薄福众生闻我此法便令损坏。当知此等如毁谤佛无有异也。是故金刚菩萨。应勤加护勿妄传授。此咒所在之处如佛无异。</p>
  <p>尔时金刚手菩萨。顶礼佛足白佛言世尊。如是如是如世尊所说我当专心恭敬供养以报佛恩。唯愿世尊为我演悟作印之法。令诸学者得法成就。</p>
</body></html>