<!DOCTYPE html>
<html>
<head>
  <meta charset="utf-8"/>
  <meta name="author" content="竺佛念/姚秦"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>菩萨处胎经卷第四</title>
</head>
<body>
  <h1 class="head">菩萨处胎经卷第四</h1>
  <h2>识住处品第十八</h2>
  <p>尔时座中有菩萨名曰普光。大慈大悲神足自在。好乐深奥功德成就从无央数阿僧祇劫。拯济众生拔苦根本得六神通。所经过处佛事不断。即从坐起偏露右臂右膝著地。叉手合掌前白佛言。既闻如来分别六通无所挂阂遍满十方诸佛世界。假令诸佛正法平等无有差别。今此识法住无所住。六通识法识是一法为若干。若识是一法。如来金色神足道场得游诸佛刹土。为识致身。为身致识。若身致识则无六通。若识致身此名一法无身无识。唯愿世尊。报我此义。佛告普光菩萨。汝所问义。为第一义问。为世俗义问。若俗义问。识法若干无有定相。第一义问。则无身无识。何以故。分别识法自性空寂。无来无去亦无染著。汝问金色。此有为法五阴成就。非自然法非第一义。佛色身法。于第一义则为有失。我今为汝说识相法。菩萨行六通。身识共俱。非识先身后。非身先识后。何以故。相法自然。识不离身身不离识。犹如二牛共一轭。若黑牛前白牛后。则种不成就。若白牛前黑牛后。种亦不成就。非黑牛前白牛后。非白牛前黑牛后。则种成就。神足道果亦复如是。身识共俱无有前后中间。如来色身有前有后有中间。此世俗法非第一义。于虚寂法无有若干。尔时世尊即说颂曰。</p>
  <p class="l-js-5c">如来金色体　　三世所奉敬</p>
  <p class="l-js-5c">为人作重任　　无上无极尊</p>
  <p class="l-js-5c">忉利诸天人　　昼夜散花香</p>
  <p class="l-js-5c">梵天及营从　　作乐而娱乐</p>
  <p class="l-js-5c">于百由旬内　　遍满虚空界</p>
  <p class="l-js-5c">高声称善哉　　佛识不可见</p>
  <p class="l-js-5c">无内外中间　　为世愚惑故</p>
  <p class="l-js-5c">现有六通法　　过去无数佛</p>
  <p class="l-js-5c">光相亦如今　　欲求识法本</p>
  <p class="l-js-5c">寂灭不可见　　菩萨六通道</p>
  <p class="l-js-5c">现尽无有尽　　出息入息念</p>
  <p class="l-js-5c">不著三界有　　观身内外净</p>
  <p class="l-js-5c">金色空无著　　识法亦如是</p>
  <p class="l-js-5c">无去来现在　　五阴性清净</p>
  <p class="l-js-5c">无今身后身　　一一分别相</p>
  <p class="l-js-5c">永到安隐处　　识相有六事</p>
  <p class="l-js-5c">亦名六障法　　六识所住处</p>
  <p class="l-js-5c">生灭不可尽　　犹如水上泡</p>
  <p class="l-js-5c">一灭已复生　　识法自然空</p>
  <p class="l-js-5c">流驰满诸方　　我本所造行</p>
  <p class="l-js-5c">身识二事俱　　独步无等侣</p>
  <p class="l-js-5c">说法无上道　　诸法识为本</p>
  <p class="l-js-5c">所向随身相　　虽住亦不住</p>
  <p class="l-js-5c">教化苦恼者　　眼见前色法</p>
  <p class="l-js-5c">识在中间障　　非色来入眼</p>
  <p class="l-js-5c">亦不眼就色　　分别此彼法</p>
  <p class="l-js-5c">由识知善恶　　识自无识法</p>
  <p class="l-js-5c">耳声鼻香别　　六业自生缘</p>
  <p class="l-js-5c">故造善恶行　　声不来就耳</p>
  <p class="l-js-5c">鼻口意亦尔　　法法相因缘</p>
  <p class="l-js-5c">无著空无法　　贤圣八品道</p>
  <p class="l-js-5c">三十七行观　　虚空寂然界</p>
  <p class="l-js-5c">无相无有愿　　行有白黑报</p>
  <p class="l-js-5c">受对识分别　　欲求识实相</p>
  <p class="l-js-5c">不见有住处　　庄严佛刹土</p>
  <p class="l-js-5c">四等无所畏　　解了诸法空</p>
  <p class="l-js-5c">识灭行亦灭　　菩萨成道果</p>
  <p class="l-js-5c">无去来今法　　识如幻化道</p>
  <p class="l-js-5c">不住于彼此　　识灭归虚空</p>
  <p class="l-js-5c">假号无真实　　初入四空定</p>
  <p class="l-js-5c">除想无系著　　竖显高法幢</p>
  <p class="l-js-5c">演畅识相法　　前识非后识</p>
  <p class="l-js-5c">亦不离于识　　三界第一尊</p>
  <p class="l-js-5c">乃能究识性　　如人在山顶</p>
  <p class="l-js-5c">通达见四远　　分别善恶行</p>
  <p class="l-js-5c">天眼通第一　　远见十方界</p>
  <p class="l-js-5c">有黠智慧人　　如掌观明珠</p>
  <p>尔时世尊说此颂时。八十四亿众生。欲得远离六识法相。不乐生死流转五道。发弘誓心住无识地。</p>
  <h2>善权品第十九</h2>
  <p>尔时座中有菩萨名曰举手。前白佛言。世尊。愿闻菩萨摩诃萨权变无数不可称计。佛言。菩萨摩诃萨常行善权。非此非彼非两中间。随前适化义说句说思惟义。趣庄严佛土六度无极乃至相知灭。方便导引无所挂阂。不自贡高亦无憍慢。容貌端正法服齐整。受前信施非度不舍。光相端严言说清净。为一众生住寿亿劫。留形在后余方教化。如是分身难可思量。所可游化无觉知者。在鬼神界现大神力。亦使彼鬼度化众生。展转相教不失道教。复次权变作佛形像光相炳然。其有睹见及闻所说法。初中竟语安隐快乐。禅定觉道明慧解脱。契经偈经记经授决经。处经出要经。广长经聚经生经广普经。未曾有经现经转经。譬喻经因缘经。随所趣向与说深法解空无我。众生所念各各不同。能令一切入解脱门。譬如众源陂池。五河驶流各各有名。悉归于海便无本名。亦如须弥跱立难动。杂色众鸟往依附止。皆同一色便无本色。菩萨摩诃萨教化众生净佛国土。亦复如是。众生心识所念不同若干思想。能令一切至解脱门想定意灭。便无本念同一解脱。是谓菩萨摩诃萨权变适化不可测量。尔时世尊即说颂曰。</p>
  <p class="l-js-5c">譬如田农夫　　选择良美地</p>
  <p class="l-js-5c">下种不失时　　溉灌以时节</p>
  <p class="l-js-5c">长养苗成就　　不霜虫蝗灾</p>
  <p class="l-js-5c">究竟获果实　　收藏无忧畏</p>
  <p class="l-js-5c">菩萨真实法　　六度无极田</p>
  <p class="l-js-5c">消除悭贪心　　溉以甘露水</p>
  <p class="l-js-5c">善权方便道　　明了去就法</p>
  <p class="l-js-5c">导引众生类　　得至不灭处</p>
  <p class="l-js-5c">生老病烦恼　　烧诸心善根</p>
  <p class="l-js-5c">善权方便护　　解了去就法</p>
  <p class="l-js-5c">夫人欲出家　　禁戒以为首</p>
  <p class="l-js-5c">不著饰好法　　行权菩萨道</p>
  <p class="l-js-5c">毕命不惜身　　不犯如毫厘</p>
  <p class="l-js-5c">身如草土粪　　随人所爴割</p>
  <p class="l-js-5c">忍如安明山　　坚固不可沮</p>
  <p class="l-js-5c">护戒方便道　　毁誉无增减</p>
  <p class="l-js-5c">出冥在明处　　菩萨善权道</p>
  <p class="l-js-5c">现身在人间　　哀愍一切故</p>
  <p class="l-js-5c">或现微细形　　出入无挂碍</p>
  <p class="l-js-5c">道场诸佛坐　　灭结更不生</p>
  <p class="l-js-5c">其有至道场　　结尽永无余</p>
  <p class="l-js-5c">亦如大导师　　将诸商贾等</p>
  <p class="l-js-5c">入海采珍琦　　珊瑚琥珀珠</p>
  <p class="l-js-5c">明月随意宝　　安隐还本国</p>
  <p class="l-js-5c">父母诸兄弟　　眷属奴婢使</p>
  <p class="l-js-5c">和悦心欢喜　　如定除去想</p>
  <p class="l-js-5c">行权菩萨等　　搜求无尽藏</p>
  <p class="l-js-5c">了别珍琦妙　　自用璎珞身</p>
  <p class="l-js-5c">善权导师长　　六度为妻息</p>
  <p class="l-js-5c">四等心覆盖　　尘垢不著心</p>
  <p class="l-js-5c">世多愚惑人　　守悭不布施</p>
  <p class="l-js-5c">积财千万亿　　称言是我有</p>
  <p class="l-js-5c">临欲寿终时　　眼见恶鬼神</p>
  <p class="l-js-5c">刀风解其形　　无复出入息</p>
  <p class="l-js-5c">贪识随诸恶　　受报甚苦辛</p>
  <p class="l-js-5c">将至受罪处　　变悔无所及</p>
  <p class="l-js-5c">佛以权智度　　就彼而说法</p>
  <p class="l-js-5c">利根自省罪　　悔心不藏匿</p>
  <p class="l-js-5c">闻法得度脱　　菩萨善权道</p>
  <p class="l-js-5c">如人生便盲　　不识玄黄色</p>
  <p class="l-js-5c">遭遇圣巧匠　　疗治以法药</p>
  <p class="l-js-5c">昔闻有五色　　青黄赤白黑</p>
  <p class="l-js-5c">既得明眼识　　不别青黄赤</p>
  <p class="l-js-5c">菩萨善权道　　分别至究竟</p>
  <p class="l-js-5c">荡除八难法　　不生亦不灭</p>
  <p>尔时世尊说此颂已。有百亿居士行善权道。毕竟无为住无住地。</p>
  <h2>无明品第二十</h2>
  <p>尔时座中有菩萨名曰智清净。分别空无生老病死。淫怒痴多者。淫怒痴少者。分别众生三品差别。于等分中何病最重。所谓重者邪见是。智清净菩萨即从坐起偏袒右肩右膝著地。长跪叉手前白佛言。如来无所著等正觉。无所不知无所不见。过去当来今现在。蚑行喘息人物之类。心所念法。口所言说。身行善恶。甚深禁法威仪戒律。知多知少知重知轻。今我所问。非空非不空。非有非不有。非有空非有有。三聚众生。何者为轻。何者为重。何者现报。何者生报。何者后报。云何想知灭。云何涅槃。云何无余。佛告智清净菩萨。善哉善哉快问斯义。愍诸一切多所饶益。乃能于佛前问平等法。汝还复坐吾当与汝解说句义初中竟品。黑业受黑报。白业受白报。一一分别令汝知之。尔时世尊即说颂曰。</p>
  <p class="l-js-5c">如人种果树　　子苦果亦苦</p>
  <p class="l-js-5c">为罪得黑报　　经历劫数苦</p>
  <p class="l-js-5c">种甘得甘果　　还受甘果报</p>
  <p class="l-js-5c">香洁甚香美　　得受清白报</p>
  <p class="l-js-5c">如人在池水　　内外清净彻</p>
  <p class="l-js-5c">无风无尘秽　　香美得清凉</p>
  <p class="l-js-5c">其有众生见　　娱乐不能离</p>
  <p class="l-js-5c">佛道清净行　　与彼无有异</p>
  <p class="l-js-5c">黑报众生等　　坠堕三涂难</p>
  <p class="l-js-5c">高下随駃水　　漂流厄难处</p>
  <p class="l-js-5c">当时烦恼苦　　独受无人代</p>
  <p class="l-js-5c">破骨入髓脑　　烧煮不可量</p>
  <p class="l-js-5c">已至无救狱　　意悟求解脱</p>
  <p class="l-js-5c">无明所覆盖　　不见慧光明</p>
  <p class="l-js-5c">如人行路迷　　举南以为北</p>
  <p class="l-js-5c">终日心不悟　　虽闻亦不信</p>
  <p class="l-js-5c">受罪重苦恼　　毒痛加其身</p>
  <p class="l-js-5c">久后罪虽毕　　世人所恶贱</p>
  <p class="l-js-5c">形体腥臊丑　　如猪卧深溷</p>
  <p class="l-js-5c">宛转入镬汤　　死而复更生</p>
  <p class="l-js-5c">愚痴本所造　　受报如影响</p>
  <p class="l-js-5c">善恶二俱等　　等分众生义</p>
  <p class="l-js-5c">无道无偏党　　行亦有高下</p>
  <p class="l-js-5c">持戒生天人　　不施福最少</p>
  <p>抟 食畏人见　　惭愧不露出</p>
  <p class="l-js-5c">虽有天女众　　音乐不和雅</p>
  <p class="l-js-5c">时时出游观　　畏逢神妙天</p>
  <p class="l-js-5c">若戒布施具　　甘露衣食至</p>
  <p class="l-js-5c">前后伎乐绕　　如月星中明</p>
  <p class="l-js-5c">久久出游观　　营从自庄严</p>
  <p class="l-js-5c">天乐自然作　　斯由此人间</p>
  <p class="l-js-5c">持戒布施具　　福报如影随</p>
  <p class="l-js-5c">诸天虽受福　　亦有劫数难</p>
  <p class="l-js-5c">临欲命终时　　乃知衰耗法</p>
  <p class="l-js-5c">善念转欲微　　当复更受身</p>
  <p class="l-js-5c">轮转五道中　　经历无数劫</p>
  <p class="l-js-5c">善恶受对时　　不避豪贵贱</p>
  <p class="l-js-5c">于中能独拔　　如我释迦文</p>
  <p>尔时世尊说此偈已。于大众中诸天及人。七万七千亿那由他。皆发无上正真道心。尔时世尊告智清净菩萨曰一生补处菩萨大士。以权方便在卑贱家生。欲得示现除无明结。十月在胎临生之日现无手足。父母睹见谓为是鬼捐弃旷野不使人见。所以者何。菩萨权化欲令愚痴父母眷属睹见道明。其后数月母复怀娠。具满十月生一男儿。端正姝妙世之希有昼生夜死。父母号哭 椎胸 向天。山神树神何不怜我。先生一子而无手足捐弃旷野。今生一子端正无比状如天神。今复昼生夜死。心肝断绝当复奈何。复经数月母系怀妊。十月具满生一男儿。三头八脚四眼八臂。睹者毛竖。父母眷属舍而欲去。菩萨权现令不得去。父母问曰。为是天耶。为是龙鬼神阿修罗乾闼婆伽楼罗紧那罗摩睺罗伽人与非人耶。尔时所生男儿。即以偈报父母曰。</p>
  <p class="l-js-5c">非天夜叉鬼　　须伦迦楼罗</p>
  <p class="l-js-5c">为母除愚闇　　权生父母家</p>
  <p class="l-js-5c">先无手足子　　亦复是我身</p>
  <p class="l-js-5c">朝生若暮死　　八住无上尊</p>
  <p class="l-js-5c">我今受形分　　三头八手脚</p>
  <p class="l-js-5c">何为舍我去　　经向地狱门</p>
  <p class="l-js-5c">地狱众苦备　　十八镬汤沸</p>
  <p class="l-js-5c">一一镬汤者　　十六隔子围</p>
  <p class="l-js-5c">受苦无量劫　　求出甚为难</p>
  <p class="l-js-5c">父母愚惑人　　不识真法性</p>
  <p class="l-js-5c">邪见祷神祠　　谓当脱苦难</p>
  <p class="l-js-5c">如火焰炽盛　　益以干薪草</p>
  <p class="l-js-5c">焚烧善根本　　求灭亦欲难</p>
  <p class="l-js-5c">今我还复体　　现本端正形</p>
  <p class="l-js-5c">道本心坚固　　修习三通慧</p>
  <p class="l-js-5c">从阿僧祇劫　　誓度不度者</p>
  <p class="l-js-5c">守戒不失愿　　托生父母家</p>
  <p class="l-js-5c">前后舍身命　　其数如微尘</p>
  <p class="l-js-5c">所可经历处　　靡不蒙福佑</p>
  <p class="l-js-5c">群品若干种　　行迹各不同</p>
  <p class="l-js-5c">应与欢悦度　　亦以恐畏化</p>
  <p class="l-js-5c">随彼众生念　　令复心所愿</p>
  <p class="l-js-5c">众生病非一　　投以甘露药</p>
  <p class="l-js-5c">趣使入道捡　　不令入邪径</p>
  <p class="l-js-5c">诸天受福乐　　甘露除病乐</p>
  <p class="l-js-5c">不违圣教乐　　解脱涅槃乐</p>
  <p>尔时菩萨说此偈时。父母宗族及诸来会者。皆发无上平等度意。</p>
  <h2>苦行品第二十一</h2>
  <p>尔时诸会菩萨。天龙鬼神阿修罗乾闼婆迦留罗摩睺罗伽紧那罗人非人。学无学及四部众。比丘比丘尼优婆塞优婆夷。如来观察知诸众生心之所念。欲使如来说究竟成就苦行无量。齐何发意得成佛道。佛知彼心。即与说本勤苦之行。佛告诸来会菩萨摩诃萨。听我所说真实法相。亦不由俗数得道。亦不离俗数得道。不从真道亦不离真道。何以故。黑中白妙俗中道妙。苦乐甘胜。所以者何。吾昔学道直信不疑作日月王。日宫殿者。纵广五十一由旬。月宫殿者。纵广四十九由旬。日放光明一亿一千光 明 。月放光明一亿光明。吾为日月天子。谓为常住不朽不败。经历恒河沙亿千万国土。作日天子作月天子。命尽乃知非实非真。后寿转减。作日月大臣。名曰荷伽罗。宫殿纵广二十五由旬。次复作毗梨呵波提。宫殿纵广二十由旬。次复作鸯伽罗。宫殿纵广十九由旬。次复作醘谋。宫殿纵广十九由旬。次复作含尼。宫殿纵广十五由旬。此五大臣日月左右。于无央数百千劫。作此五星寿尽堕落。亦不真实其寿转减。吾曾为昴宿。同伴六人度数三十。吾曾作毕宿。朋党五人度数四十五。吾曾为觜宿。朋党三人度数三十。吾曾为参宿。单独一己度数十五。吾曾为井宿。朋党二人度数四十五。吾曾为鬼宿。朋党三人度数四十。吾曾为柳宿。朋党四人度数十五。菩萨当知此七宿者。跱立东方。吾曾为星宿。朋党五人度数三十。吾曾为张宿。朋友二人度数三十。吾曾为翼宿。朋友二人度数三十五。吾曾为轸宿。朋友五人度数三十。吾曾为角宿。单独一己度数三十。吾曾为亢宿。亦独一己度数十五。吾曾为 氐 宿。朋友二人度数三十五。菩萨当知此七宿者。跱立南方。吾曾为房宿。朋友四人度数三十。吾曾为心宿。朋友三人度数十五。吾曾为尾宿。朋友三人度数三十。吾曾为箕宿。朋友四人度数三十。吾曾为斗宿。朋友四人度数三十五。吾曾为牛宿。朋友三人度数十六。吾曾为女宿。朋友三人度数三十。菩萨当知此七宿者。跱立西方。吾曾为虚宿。朋友四人度数三十。吾曾为危宿。单独一己度数十五。吾曾为室宿。朋党二人度数三十。吾曾为辟宿。朋友二人度数三十五。吾曾为奎宿。朋友二人度数三十。吾曾为娄宿。朋友二人度数三十。吾曾为胃宿。朋友三人度数三十。菩萨当知此七宿者。跱立北方。吾从无数阿僧祇劫。或为日月王。或为臣佐。周旋往来形骸朽败。无真实道。后来人间或为转轮圣王杂散小王。或为长者居士。求清净道谓为真实。皆是虚行不合真道。吾昔一时入山求道。见诸仙学五千人俱集在一处。或翘一足叉手合掌随日转身。或有事月叉手合掌随月转身。或卧棘刺或服沙石。或持土枭牛马鹿戒。或在山顶投身深壑。或抱石自沉入于深水。或五火自炙求生梵天。或解身支节求神所在。或发头顶以脑燃灯持供养天。或投身沸油酥。或江右杀无量众生。或江左烧香。令命过众生尽得生天。或自念言。曼我今在先度父母。即以父母掷于火中唱生梵天。或食牛粪或食果蓏。或七日一食。或时不食形骸枯燥。或编树叶以为衣服。或连髑髅以为衣服。或以髑髅以为食器。或服刺针。刺心持心令住。或时聚会一处。互相破腹洗肠去垢。唱生梵天。吾昔苦行不可称计。于树王下六年学道。日食一麻一米。青鸽飞雀顶上生乳 (丹本卵) 。蛇虺缠身。牧牛猎师瓦石撩掷。或时斫刺破坏形体。或时以杖柱腹乃至于脐。遭此百千万痛不以为苦。何以故。吾当于尔时。谓为是道实非真道。于虚空有天叉手白菩萨言。忍力最大破碎结使。念垂成佛慎勿退转。过去恒河沙诸佛世尊。不如菩萨断食求道。天神所感使弥家女奉上乳糜。食已气力充足。七日思惟降伏魔怨。梵天下请得成为佛阐扬大法。可谓真道无过涅槃。涅槃无生老病死。吾昔所更苦行如是。尔时众会菩萨叹未曾有。皆发无上平等道心。</p>
  <h2>四道和合品第二十二</h2>
  <p>尔时座中有菩萨。名曰遍光。神智通达住不退转。弘誓之心不可沮坏。诸佛所称非一非二。乃至恒河沙佛功德无量积行无畏。恒游行无量诸佛世界。同学八人。一名不邪见菩萨。二名直意菩萨三名众相菩萨。四名屈伸菩萨。五名解脱菩萨。六名解缚菩萨。七名印可菩萨。八名得誓愿菩萨。从无央数劫已住尽地得不退转。尔时遍光菩萨白佛言。云何菩萨摩诃萨入四种道无有前后。得成无上等正觉道。于是菩萨昼夜思惟见欲如火。想知念尽颠倒行法。见初利法授阿那含。即彼天宫取道明证。如是不久。或时菩萨在上分地。下观欲界犹如聚沫。断三结使远离三恶于有无有。或有菩萨得根得力立志自在。破有灭无无四等心。等彼此无我想。非去来今亦非等正觉。今此众生于无上道有何差别。佛言。善哉斯问。吾当与汝具分别之。云何菩萨因缘因缘。云何名因缘因缘。两臂钏相掁故名为因缘因缘。彼教我受承声受化。是谓声闻。无师无智不因彼此。故名觉佛。复次菩萨摩诃萨此道彼道共相授决。处证无证周流五道。是谓为觉。亦不见觉。亦不见不觉。不一不二是不二入。菩萨摩诃萨本行习尽解了缘觉。有余无余结使永尽。是不二入。等分众生解了无常。身非我有。内外尽空。是不二入。佛恩流布广普无边。以苦集道得至无为。是不二入。大慈四等覆盖一切。愚惑众生得至真实。是不二入。尔时世尊即说颂曰。</p>
  <p>声闻辟支佛　　假号音 响名</p>
  <p class="l-js-5c">犹彼大战师　　腾怨乃为上</p>
  <p class="l-js-5c">佛为无等伦　　独步三界尊</p>
  <p class="l-js-5c">服心降魔兵　　忍力至涅槃</p>
  <p class="l-js-5c">轮转生死苦　　命如琢石火</p>
  <p class="l-js-5c">经历亿百千　　求脱无有期</p>
  <p class="l-js-5c">佛本无号字　　随人所尊重</p>
  <p class="l-js-5c">罗汉辟支佛　　本一无有二</p>
  <p class="l-js-5c">如彼定光佛　　授我无上决</p>
  <p class="l-js-5c">却后九十一　　于此贤劫中</p>
  <p class="l-js-5c">第四最胜尊　　号曰释迦文</p>
  <p class="l-js-5c">五浊鼎沸世　　不孝顺父母</p>
  <p class="l-js-5c">杀害阿罗汉　　不奉二尊教</p>
  <p class="l-js-5c">我所经历处　　非一非二道</p>
  <p class="l-js-5c">六趣烦恼中　　经历无央数</p>
  <p class="l-js-5c">初中后不寐　　经行修道德</p>
  <p class="l-js-5c">敬心自觉悟　　去离三有著</p>
  <p class="l-js-5c">昔佛所行愿　　不舍取灭度</p>
  <p class="l-js-5c">一身一识神　　与己无别异</p>
  <p class="l-js-5c">勤苦数劫中　　精神腐朽败</p>
  <p class="l-js-5c">为彼不自己　　故得成佛道</p>
  <p class="l-js-5c">我为一切智　　遍教不教者</p>
  <p class="l-js-5c">通慧无所著　　一音除狐疑</p>
  <p class="l-js-5c">三生须陀洹　　得至无为道</p>
  <p class="l-js-5c">况复第一者　　取佛无有疑</p>
  <p class="l-js-5c">我今诸弟子　　有学及无学</p>
  <p class="l-js-5c">四等拔济苦　　无起无生灭</p>
  <p class="l-js-5c">本从思想生　　还从思想灭</p>
  <p class="l-js-5c">非我思想生　　非我思想灭</p>
  <p class="l-js-5c">行本自有根　　流驰非一端</p>
  <p class="l-js-5c">根断无思想　　无复根本念</p>
  <p>尔时世尊说此颂时。十二那由他众生。皆发无上平等道心。</p>
  <h2>意品第二十三</h2>
  <p>尔时座上有菩萨。名曰根莲花。惠施无碍行四等心坚固难沮。进止行来不失威仪礼节。从无数劫来常修梵行禅定不乱。分别善恶观察众生。有淫怒痴心。无淫怒痴心。若多若少皆悉知之。游诸佛国供养承事诸佛世尊。善权方便示现无常无我无身无命无人。可行知行可住知住慈愍一切。时根莲花菩萨即从坐起。偏露右臂右膝著地。叉手合掌前白佛言。善哉世尊。四道所趣意何所在。为有意耶。为无意耶。意是果耶。为非果耶。意是有对无对耶。意可见不可见耶。意是过去未来现在耶。非过去未来现在耶。意是仙人法。非仙人法耶。意是有为法耶。无为法耶。意是有漏法无漏法耶。于三法 报 意何所在耶。意在黑黑报耶。意在白白报耶。意在不黑不白不白不黑报耶。意在不粗行法细行法耶。尔时世尊告根莲花菩萨言。善哉善哉。根莲花菩萨。汝所问义愍念一切。开化众生心意识法。为盲冥者示现光明。汝今谛听谛听善思念之。尔时世尊即说颂曰。</p>
  <p class="l-js-5c">最胜无等伦　　清净无瑕秽</p>
  <p class="l-js-5c">眼净如莲花　　不为尘所污</p>
  <p class="l-js-5c">处世有为法　　坠堕三有难</p>
  <p class="l-js-5c">我空彼亦无　　意寂无心识</p>
  <p class="l-js-5c">如水在器中　　规矩随前物</p>
  <p class="l-js-5c">过去非本有　　现在善恶行</p>
  <p class="l-js-5c">未来当坏法　　此意非本意</p>
  <p class="l-js-5c">菩萨行大慈　　亦现对无对</p>
  <p class="l-js-5c">洗除垢秽病　　安处究竟道</p>
  <p class="l-js-5c">人有五盖蔽　　令心有障碍</p>
  <p class="l-js-5c">如日照天下　　恒有五事蔽</p>
  <p class="l-js-5c">须伦烟雾尘　　闭塞根门法</p>
  <p class="l-js-5c">意本无善恶　　随行之所造</p>
  <p class="l-js-5c">寂灭空无法　　如果繁折枝</p>
  <p class="l-js-5c">譬如芭蕉树　　叶叶空无实</p>
  <p class="l-js-5c">四大成人身　　求意无意根</p>
  <p class="l-js-5c">意在去来今　　去来今无意</p>
  <p class="l-js-5c">分别识心法　　求实无所有</p>
  <p class="l-js-5c">意法无形貌　　不可言是意</p>
  <p class="l-js-5c">心念若干事　　生灭不断绝</p>
  <p class="l-js-5c">过念善恶事　　未来当受对</p>
  <p class="l-js-5c">现在行已满　　意造非他为</p>
  <p class="l-js-5c">一念九十亿　　有善有恶行</p>
  <p class="l-js-5c">一念之所造　　蠲除不可尽</p>
  <p class="l-js-5c">况复日月劫　　所造善恶行</p>
  <p class="l-js-5c">智者将护身　　坚固不倾动</p>
  <p class="l-js-5c">如彼犯罪人　　擎持满钵油</p>
  <p class="l-js-5c">若弃油一渧　　罪交入大辟</p>
  <p class="l-js-5c">左右作众伎　　惧死不顾视</p>
  <p class="l-js-5c">菩萨修净观　　执意如金刚</p>
  <p class="l-js-5c">毁誉及恼乱　　心意不倾动</p>
  <p class="l-js-5c">解空本求净　　无彼此中间</p>
  <p class="l-js-5c">真如四谛法　　趣向涅槃门</p>
  <p class="l-js-5c">本我所造行　　牵连身根本</p>
  <p class="l-js-5c">非算师弟子　　所可能筹量</p>
  <p class="l-js-5c">无数亿千劫　　以身偿罪对</p>
  <p class="l-js-5c">象马六畜形　　除人不在次</p>
  <p class="l-js-5c">虽得为人身　　聋盲喑哑偻</p>
  <p class="l-js-5c">佛出照世间　　边地不见佛</p>
  <p class="l-js-5c">苦恼五鼎沸　　纯恶不闻善</p>
  <p class="l-js-5c">颠倒邪法兴　　真性中道衰</p>
  <p class="l-js-5c">我于无数劫　　持行如油钵</p>
  <p class="l-js-5c">爱身自将护　　引致无畏处</p>
  <p class="l-js-5c">九十六种兴　　如夜见萤火</p>
  <p class="l-js-5c">佛日照世间　　除去诸闇冥</p>
  <p class="l-js-5c">佛出世人乐　　医出病人乐</p>
  <p class="l-js-5c">宝出贫人乐　　得佛涅槃乐</p>
  <p class="l-js-5c">苦行忍辱乐　　我不著色乐</p>
  <p class="l-js-5c">悭贪布施乐　　持戒不犯乐</p>
  <p class="l-js-5c">面受圣教乐　　思惟禅定乐</p>
  <p class="l-js-5c">有无平等乐　　难遭值遇乐</p>
  <p class="l-js-5c">地狱八难苦　　无救第一苦</p>
  <p class="l-js-5c">种子腐败苦　　生苗不成苦</p>
  <p class="l-js-5c">生天入罪苦　　正见颠倒苦</p>
  <p class="l-js-5c">难陀拔难陀　　绕著须弥苦</p>
  <p class="l-js-5c">劫烧火炽苦　　心悔求佛苦</p>
  <p class="l-js-5c">一行向一道　　一心意不回</p>
  <p class="l-js-5c">一身修道德　　终竟成一宝</p>
  <p class="l-js-5c">修一不离一　　端严一识一</p>
  <p class="l-js-5c">守一不离一　　故名独一步</p>
  <p>当其世尊说此颂时。十六那由他众生初行道迹。除去尘垢得法眼净。于无所著入空三昧。</p>
  <h2>定意品第二十四</h2>
  <p>尔时座中有菩萨。名曰持空。相好具足入四法门。辩才第一修持佛土。一一佛土留身教化。现生现灭随人高下。言语音响有甜有苦。说去知来现在明了。前人问一报以万亿。义味深邃难可思量。尔时持空菩萨即从座起。偏袒右臂右膝著地。前白佛言。云何菩萨度苦众生。佛告持空菩萨。能使众生闻苦声响苦行菩萨断苦灭苦不见苦本。一道推苦由恩爱而生。集结恩爱缚著人心。以药疗治二十八行无从苦本。积行累劫灭以复生。邪见众生称言真道。转入清净三昧定意。清净无瑕无彼无此。心识开悟暂得定意。善哉我利。安隐快乐无过此胜。意识心结当时渐解。谓是真道此非真实。何以故。虚伪诳法非佛本行。古昔诸佛所行真实。非我非过佛所行法真实。四不思议。何谓为四。持意菩萨能令佛土三千大千刹土尽为七宝。还复如故。是一不思议。如我今日处母胞胎。引及无量阿僧祇众生。不度者度不到者到。除垢至无垢。是二不思议。我本誓愿要度苦人到无苦处。一苦不度吾终不取涅槃。是三不思议。佛身无量非东西南北方之所能受。独一无侣自性法空。观别众生自观己性。此好此丑。此净此不净。此地水火风。此我所此非我所。此苦此非苦。此乐此非乐。此常此非常。此今世此后世。作福得福作罪得罪。尔时世尊即说颂曰。</p>
  <p class="l-js-5c">身如灰土粪　　四大和合成</p>
  <p class="l-js-5c">无风水庄严　　地大各自离</p>
  <p class="l-js-5c">火灭在斯须　　识无住处所</p>
  <p class="l-js-5c">多罪积苦本　　此是识所为</p>
  <p class="l-js-5c">我今知识本　　舍汝不有汝</p>
  <p class="l-js-5c">五色玄黄彩　　坏败人心意</p>
  <p class="l-js-5c">如人出入息　　行法不久停</p>
  <p class="l-js-5c">解知非常苦　　无我彼中间</p>
  <p class="l-js-5c">一音报万亿　　兴显第一教</p>
  <p class="l-js-5c">无常苦空身　　晓了诸法相</p>
  <p class="l-js-5c">一还住六净　　解空无相愿</p>
  <p class="l-js-5c">了身非我有　　如佛教化众</p>
  <p class="l-js-5c">留身心识离　　若佛无此神</p>
  <p class="l-js-5c">云何分身化　　随前罪福报</p>
  <p class="l-js-5c">各令充足愿　　今受后不受</p>
  <p class="l-js-5c">现在亦如是　　杀害父母罪</p>
  <p class="l-js-5c">亦现亦不现　　犹如拍鞠报</p>
  <p class="l-js-5c">神识之所染　　或逆或变悔</p>
  <p class="l-js-5c">一意向清净　　无为大导师</p>
  <p class="l-js-5c">舍身去俗累　　本无因缘法</p>
  <p class="l-js-5c">其报如影响　　如有亦不有</p>
  <p class="l-js-5c">邪见言真实　　痴网所缠裹</p>
  <p class="l-js-5c">从黑还入黑　　不别清白法</p>
  <p class="l-js-5c">戒忍有五行　　无畏无所惧</p>
  <p class="l-js-5c">定力动大千　　降魔如使兵</p>
  <p class="l-js-5c">人求无上道　　有退有进者</p>
  <p class="l-js-5c">如河趣大海　　往多达者少</p>
  <p class="l-js-5c">遭遇大悲缘　　善权渡彼岸</p>
  <p class="l-js-5c">佛为一切智　　无染无所著</p>
  <p class="l-js-5c">我本行苦业　　舍国城妻子</p>
  <p class="l-js-5c">除父母师长　　不惜身体命</p>
  <p class="l-js-5c">如人行旷野　　渴乏须浆水</p>
  <p class="l-js-5c">遇河泉池井　　自济无渴乏</p>
  <p class="l-js-5c">人受四大身　　有定不定处</p>
  <p class="l-js-5c">况识无善恶　　受报识明白</p>
  <p class="l-js-5c">持戒七宝堂　　天女数百万</p>
  <p class="l-js-5c">天乐自娱乐　　念念无愁想</p>
  <p class="l-js-5c">佛力一切智　　遍润一切人</p>
  <p class="l-js-5c">先进五神通　　甘露法自润</p>
  <p class="l-js-5c">称扬四句义　　无前后中间</p>
  <p class="l-js-5c">法法然炽法　　法性内外通</p>
  <p class="l-js-5c">如我本所造　　爱使之所缚</p>
  <p class="l-js-5c">展转五道中　　以为屋舍堂</p>
  <p class="l-js-5c">天道琢石光　　寻究无有尽</p>
  <p class="l-js-5c">盲龟浮木孔　　时时犹可值</p>
  <p class="l-js-5c">人一失命根　　亿劫复难是</p>
  <p class="l-js-5c">海水深广大　　三百三十六</p>
  <p class="l-js-5c">一针投海中　　求之尚可得</p>
  <p class="l-js-5c">一失人身命　　难得过于是</p>
  <p class="l-js-5c">奉律持戒人　　处世难可值</p>
  <p class="l-js-5c">于亿千万劫　　佛如优昙花</p>
  <p class="l-js-5c">有缘众生等　　受化于佛道</p>
  <p class="l-js-5c">断灭除结使　　永尽无想著</p>
  <p>当佛说此颂时。十二那由他众生。信根坚立无有倾邪。皆发无上正真道意。</p>
  <h2>光影品第二十五</h2>
  <p>尔时世尊于母胎中广说大乘不可思议。将欲灭度示现光影神德。令诸会者皆同一色。如佛金色无若干差别。诸天龙神阿修罗迦留罗紧那罗摩睺罗伽人与非人。及四部众比丘比丘尼优婆塞优婆夷。或有向或有得果。悉令同色。欲闻如来光影定意建立功德。解脱无碍四辩才智应对捷疾。想知灭尽所可救济。为人重担行来进止。不失威仪如诸佛法。常所讲说苦集灭道。导引众生入四意止。法成就断意觉力师子无畏。贤圣八道空无想愿。时会中有菩萨。名曰贤光。即从坐起偏露右臂右膝著地。叉手合掌前白佛言。如来应供正遍知明行足善逝世间解无上士调御丈夫天人师佛世尊。放此光明普照三千大千世界。此光明所化如佛化不。佛力功德非一非二。光明所接不可穷尽。此二德行有何差别。唯愿世尊。解释疑结。使未信人永无狐疑。尔时世尊告贤光菩萨曰。汝所问者。皆是如来神力。何以故。如来神光济度众生无所挂碍。从阎浮提上至果实天。光明远照演说六度无极。布施持戒忍辱精进禅定智慧。如佛神口度脱众生无彼无此。济度无数阿僧祇众生。皆是佛光荫凉覆盖。尔时光明有自然音响。而说颂曰。</p>
  <p class="l-js-5c">过去无数佛　　靡不放光明</p>
  <p class="l-js-5c">一一诸光明　　说六度无极</p>
  <p class="l-js-5c">戒忍解脱门　　乐法以自娱</p>
  <p class="l-js-5c">初说三空定　　以次成就道</p>
  <p class="l-js-5c">三毒等分人　　无缚无所著</p>
  <p class="l-js-5c">结结四十八　　无救罪门无</p>
  <p class="l-js-5c">非真行道人　　所可经历处</p>
  <p class="l-js-5c">三活欢喜门　　神人迹可贵</p>
  <p class="l-js-5c">上胜所经过　　得至无为岸</p>
  <p class="l-js-5c">立行不退转　　无畏神力威</p>
  <p class="l-js-5c">神光所接度　　非百亿万倍</p>
  <p class="l-js-5c">如彼一光明　　分为微尘数</p>
  <p class="l-js-5c">一尘作诸刹　　无数不可称</p>
  <p class="l-js-5c">佛力不可尽　　非有亦非无</p>
  <p class="l-js-5c">一光演说法　　度脱阿僧祇</p>
  <p class="l-js-5c">法身自然空　　内外清净行</p>
  <p class="l-js-5c">烦恼八万四　　定意不起乱</p>
  <p class="l-js-5c">昔吾九十二　　劫数难可尽</p>
  <p class="l-js-5c">端坐树王下　　行道不中退</p>
  <p class="l-js-5c">人天须伦鬼　　劝请问我义</p>
  <p class="l-js-5c">神光远接度　　度脱无央数</p>
  <p class="l-js-5c">过去式弃佛　　留光后教化</p>
  <p class="l-js-5c">得入彼光里　　消灭三毒患</p>
  <p class="l-js-5c">次佛惟卫尊　　神德不可量</p>
  <p class="l-js-5c">亦复留光明　　拯济苦恼人</p>
  <p class="l-js-5c">拘那含牟尼　　特出三界尊</p>
  <p class="l-js-5c">今在仙人山　　光影炳然著</p>
  <p class="l-js-5c">句楼天中天　　无著无所染</p>
  <p class="l-js-5c">寂灭入涅槃　　留光在后化</p>
  <p class="l-js-5c">迦叶本无尊　　所度不可量</p>
  <p class="l-js-5c">亦以光明德　　令度不度者</p>
  <p class="l-js-5c">我释迦牟尼　　处胎而说法</p>
  <p class="l-js-5c">身此光明彼　　遍满诸佛刹</p>
  <p class="l-js-5c">此非小节人　　所可能筹量</p>
  <p class="l-js-5c">唯佛能量佛　　功德无差别</p>
  <p class="l-js-5c">当来诸佛等　　皆以光明化</p>
  <p class="l-js-5c">现可度众生　　先光而后法</p>
  <p>尔时世尊说此颂已。当其座上百七十亿众生。闻佛说此光明神德。皆发无上平等度意。</p>
  <h2>破邪见品第二十六</h2>
  <p>尔时世尊入正定三昧。分身变化放大光明。欲令菩萨摩诃萨。及四部众比丘比丘尼优婆塞优婆夷。破魔境界住于正地。告诸会者。吾念过去九十一劫。在清明城北雪山南界。师宗五千人山中苦行。我于彼众最小弟子。讽诵经典算数技术。天文地理靡不综练。彼众常法。其有弟子所学已成当报师恩。时我一己亦无财物宝货可奉上师。即跪拜谢欲下山人中乞索。师不见听。如是再三求哀乞索。师复不听。何以故。以我明晓经典众中最胜。师告我言。吾有秘要宝藏经典。卿未讽诵。何为舍吾人间乞求。尔时师即以秘要一句五百言。使我讽诵。未经数日诵习已讫。即前白师。见听下山乞求欲报师恩。师复不听而告我言。汝当学问秘谶文书。日月星辰灾怪祸福山移地动。汝亦未知。何为欲舍我人间乞求。复更出经一句千言。敕教我诵读。又未经几日复得成就。白师求乞欲报师恩。师复不听。吾更有经一句万言。经中众宝卿亦未诵读。何由欲舍吾乞求。即复出经使诵读。未经几日已复通达。技术灾怪众星运度皆悉明了。时师殷勤欲得留住。更无异经可以学者。即辞师下山诣村乞求。见异学梵志众五千余人。于大聚落而共祠天。彼祠天法杀五百牸牛。五百羯羊。五百骆驼。五百匹马。象中精健六牙成就。五百女人。金杖一枚金澡罐一枚。白氎千张。金银钱各五万。此诸宝物祠天讫当入于师。时我下去衣裳尘垢。先在山中苦行积年披鹿皮衣。闻彼聚中异学梵志师宗五千人设大坛会我即过之。时彼师长问吾。经典技术多者得为上座。经典少者乃处下座。彼师所知。不能通达秘要谶记。以我为上座。彼师嗔恚此为何人。珍宝杂物今应属我。此人见夺。若当更生共相值遇。要当报怨。如今夺我无异。时我即说。邪见颠倒非真非实。分别有无为说涅槃。无生老病死无彼无此。中间自相法观清净四无所畏。为福生天为罪地狱。悭贪饿鬼抵债畜生。善恶之报如影随形。时五千人心识开悟。即请我为师。时象马牛羊骆驼尽应杀之。而我不杀。金杖澡罐我应取之。我即以与上座嗔者。五百女人还寄祠祀之主。五万金钱吾取五百。五万银钱吾取五百。余寄祠主。吾从村至村。从国至国。渐渐至清明城东门外。见五百梵志耆年宿德。学道日久日曝火炙形貌丑秽。吾即以五百金钱各与一枚。辞别入城。见城中人香水洒地除去尘秽。悬缯幡盖行列端严皆欲出城。我小前行见一女人持花七枚。我时左右顾视。求香觅花了不能得。即问此女。汝花可得者。吾欲买之。女报我言。此花王花。佛当入城将用上佛。不可得也。菩萨复以善权方便。更告语女。吾有宝钱五百枚。一花百钱若见与者。出钱相付。女贪得宝即以五花与之。行数十步女自念言。此人颜貌端正身披鹿皮衣。贪我五枚花不惜银钱。此必有以。回头唤言。男子卿用花为。报言上佛。时女闻佛名。即以二花持用寄我。我即出城遥见佛来。诸天人民填塞道路。无有空缺地可礼拜。佛前有一汪水可受一人。吾即解发布发水中。即以此偈而赞叹佛。</p>
  <p class="l-js-5c">破爱憍慢心　　能灭欲怒痴</p>
  <p class="l-js-5c">第一光相足　　唯佛照我心</p>
  <p class="l-js-5c">昔我所求愿　　今日得见佛</p>
  <p class="l-js-5c">今散五茎花　　愿得不退转</p>
  <p class="l-js-5c">余二非我花　　王女寄上佛</p>
  <p class="l-js-5c">无上大导师　　见愍蹈我发</p>
  <p>时光明如来。见我心发大弘誓不可沮坏。即以偈而赞我言。</p>
  <p class="l-js-5c">摩纳发大心　　旷济无数人</p>
  <p class="l-js-5c">弘誓不自为　　殖众功德本</p>
  <p class="l-js-5c">却后无数劫　　五鼎五浊世</p>
  <p class="l-js-5c">成佛度众生　　号字释迦文</p>
  <p class="l-js-5c">光相三十二　　奇特人中尊</p>
  <p class="l-js-5c">受慧称佛竟　　地六反震动</p>
  <p class="l-js-5c">诸天世人民　　见我得记别</p>
  <p class="l-js-5c">常想众结灭　　皆愿生我世</p>
  <p>尔时光明如来。即以足蹈我发上过。佛以神力接我五花及以我身。即在虚空。余有二花在佛左右肩上。吾昔所行。破五千梵志祠天事火之具。使行正见八平等法。坐卧经行步步饶益度脱众生。从此以来未曾坠堕三涂八难世智辩聪边地佛后。尔时座上魔界众生。计常断灭。言苦有乐。无常谓有常。无身谓有身。习四颠倒不识明慧。五盖自覆贪著利养。尔时世尊欲度斯等。邪见之人。重说颂曰。</p>
  <p class="l-js-5c">邪见非真道　　如彼铁嘴虫</p>
  <p class="l-js-5c">破骨入髓脑　　苦痛无央数</p>
  <p class="l-js-5c">利养坏道德　　智者所不习</p>
  <p class="l-js-5c">躬行坚固心　　净除无明法</p>
  <p>尔时世尊说此邪见句义味义字义。说真实法。无央数百千众生。皆发无上正真道意。</p>
  <h2>文殊身变化品第二十七</h2>
  <p>尔时世尊无所著等正觉。入上尊定意三昧。观察过去当来今现在菩萨摩诃萨劫数多少。应从一劫二劫乃至百千无数亿劫。应取般涅槃者。或有菩萨摩诃萨供养诸佛功德成就。教化众生净佛国土。或有菩萨摩诃萨行八住童真。不取妻息除淫欲想。自住其地无父母兄弟。得成无上正真等正觉。佛告文殊师利现汝古昔七十九劫于花光世界。在胎说法全身舍利。其土人民身长千由旬。佛身万由旬。东西南北四维上下。无量无限不可称计。非算师算师弟子所能筹量。根本清净汝本在彼。佛身光相示现神足。令此大会得一睹见。于如来种利益众生。尔时世尊即说颂曰。</p>
  <p class="l-js-5c">文殊本成佛　　在胎现变化</p>
  <p class="l-js-5c">方身万由旬　　光明相炳著</p>
  <p class="l-js-5c">目如青莲花　　唇口珠火明</p>
  <p class="l-js-5c">方白四十齿　　眼眴上下迎</p>
  <p class="l-js-5c">诸天龙鬼神　　香花归命礼</p>
  <p class="l-js-5c">今我处此胎　　比方汝彼刹</p>
  <p class="l-js-5c">于十六分中　　不得如毫厘</p>
  <p class="l-js-5c">如来神德化　　通达无所碍</p>
  <p class="l-js-5c">禁戒香远布　　诸佛悉叹誉</p>
  <p class="l-js-5c">此今诸来会　　欲问难有法</p>
  <p class="l-js-5c">软首现汝力　　蠲除疑网结</p>
  <p>尔时文殊师利菩萨摩诃萨。不离本座即以神足定力。犹大力人屈伸臂顷。接华世界。内娑诃世界释迦牟尼母胎会中。二佛世界不相障碍。现身佛相众好具足坐树王下。敷演深奥最胜之法。彼土菩萨亦来亲近释迦文佛。供养承事香花幡盖。释迦文尼菩萨弟子亦彼至彼礼事供养。彼此音响说甚深妙法。共相开通无有挂碍。彼说无生此亦如是。我说意止彼亦如是。意断根力觉道彼此无异。彼说苦空非身此亦如是。尔时文殊师利即说颂曰。</p>
  <p class="l-js-5c">观内外清净　　缘灭想亦然</p>
  <p class="l-js-5c">十方诸佛刹　　神德无有异</p>
  <p class="l-js-5c">皆由众生根　　现有妙不妙</p>
  <p class="l-js-5c">计我成佛身　　此刹为最小</p>
  <p class="l-js-5c">座中有疑故　　于胎现变化</p>
  <p class="l-js-5c">我身如微尘　　今在他佛国</p>
  <p class="l-js-5c">三十二相明　　在在无不现</p>
  <p class="l-js-5c">本为能人师　　今乃为弟子</p>
  <p class="l-js-5c">佛道极广大　　清净无增减</p>
  <p class="l-js-5c">或欲见佛身　　二尊不并立</p>
  <p class="l-js-5c">此界现受教　　我刹见佛身</p>
  <p class="l-js-5c">此刹有劫烧　　我土无坏败</p>
  <p class="l-js-5c">佛力悉周遍　　众生心非一</p>
  <p class="l-js-5c">众会听我说　　除此更有余</p>
  <p class="l-js-5c">佛刹名无阂　　佛名升仙尊</p>
  <p class="l-js-5c">国土倍复倍　　清净无瑕秽</p>
  <p class="l-js-5c">国城皆七宝　　水精琉璃地</p>
  <p class="l-js-5c">八解甘露池　　洗浴去尘垢</p>
  <p class="l-js-5c">令住无碍处　　[火*霍]然睹大明</p>
  <p class="l-js-5c">彼升仙佛者　　勿谓为异人</p>
  <p class="l-js-5c">众会欲知者　　我身软首是</p>
  <p class="l-js-5c">置此更有余　　刹土名究竟</p>
  <p class="l-js-5c">佛名大智慧　　过诸菩萨量</p>
  <p class="l-js-5c">彼无二乘学　　辟支声闻等</p>
  <p class="l-js-5c">菩萨摩诃萨　　无有欲怒痴</p>
  <p class="l-js-5c">根败叶不生　　况复有果实</p>
  <p class="l-js-5c">大人相具足　　先救后自济</p>
  <p class="l-js-5c">命如五河流　　五使五缠结</p>
  <p class="l-js-5c">五盛阴唼嗽　　轮转五道中</p>
  <p class="l-js-5c">七使勋坚著　　不离七生处</p>
  <p class="l-js-5c">无为八正道　　除去八邪业</p>
  <p class="l-js-5c">八慧清净观　　洗以八解水</p>
  <p class="l-js-5c">八住八除入　　有为八法道</p>
  <p class="l-js-5c">苦法有九分　　六趣众生行</p>
  <p class="l-js-5c">究竟九无阂　　庄严佛道树</p>
  <p class="l-js-5c">十力无畏法　　被慈弘誓铠</p>
  <p class="l-js-5c">手执智慧剑　　芟除结使林</p>
  <p class="l-js-5c">此界诸众生　　贪著生贡高</p>
  <p class="l-js-5c">重病离良医　　疗治方更剧</p>
  <p class="l-js-5c">犹如野火炽　　焚烧山林泽</p>
  <p class="l-js-5c">随岚大风吹　　焰炽何时灭</p>
  <p class="l-js-5c">今我等世界　　广演大智慧</p>
  <p class="l-js-5c">我如今日身　　大智如来是</p>
  <p>尔时文殊师利说此颂已。无量阿僧祇众生。皆悉愿乐生花刹土。时文殊师利还摄神足。现释迦文佛菩萨弟子。国土多少还复如故。</p>
  <h2>八贤圣斋品第二十八</h2>
  <p>尔时座中有菩萨。名曰智积。于过去佛造众德本降伏魔怨。善权变化庄严佛土。于无央数修行忍辱。忍心不阙禅行 不废 。于大众中为师子吼。独步三界随时上下。靡所不入应适无方。能使山河石壁皆为七宝。给施贫穷四事不乏。解了空观法性清净。分别三世威仪法则。如幻如化如镜中像。如热时焰如空中响。所将眷属根本成就。奉持禁戒不犯毫厘。即从坐起偏露右臂右膝著地。叉手合掌前白佛言。快哉世尊。如来所化无不周遍。天龙人鬼皆至道场。空界众生及以胎化。所可济度不可称量。唯愿世尊。分别六趣善恶之行威仪禁戒。初中竟善一一分别。使未学者学未知者知。佛告智积菩萨。善哉善哉。能问如来甚深之义。今当与汝分别善恶禁戒所趣。谛听谛听善思念之。吾昔一时无央数劫为金翅鸟王。七宝宫殿后园浴池皆七宝成。游戏园观心得自在。所行法则如转轮圣王。内宫妇女状如天人。于百千万劫。时乃入海求龙为食。时彼海中有化生龙子。八日十四日十五日。受如来斋八禁戒法。不杀不盗不淫不妄言绮语不劝饮酒。不听作倡伎乐香花脂粉高广床。非时不食。奉持贤圣八法。时金翅鸟王身长八千由旬。左右翅各各长四千由旬。大海纵广三百三十六万里。金翅鸟以翅斫水取龙。水未合顷衔龙飞出。金翅鸟法。欲食龙时先从尾而吞。到须弥山北有大缘铁树。高十六万里。衔龙至彼欲得食啖。求龙尾不知处。以经日夜。明日龙出尾语金翅鸟。化生龙者我身是也。我不持八关斋法者。汝即灰灭我。金翅鸟闻之悔过自责。佛之威神甚深难量。我有宫殿去此不远。共我至彼以相娱乐。龙即随金翅鸟至宫殿观。看今此眷属不闻如来八关斋法。唯愿指授禁戒威仪。若寿终后得生人中。尔时龙子具以禁戒法使读诵。即于鸟王宫。而说颂曰。</p>
  <p class="l-js-5c">七宝宫殿舍　　庄严极快乐</p>
  <p class="l-js-5c">行满戒不具　　受此金翅身</p>
  <p class="l-js-5c">我是龙王子　　修道七万劫</p>
  <p class="l-js-5c">以针刺树叶　　犯戒作龙身</p>
  <p class="l-js-5c">我非胎生龙　　湿生及卵生</p>
  <p class="l-js-5c">转身不退转　　兴显佛法众</p>
  <p class="l-js-5c">汝今受八斋　　化汝眷属等</p>
  <p class="l-js-5c">奉禁无所犯　　必得生善处</p>
  <p class="l-js-5c">我宫在海水　　亦以七宝成</p>
  <p class="l-js-5c">摩尼颇梨珠　　明月珠金银</p>
  <p class="l-js-5c">可随我到彼　　观看修佛事</p>
  <p class="l-js-5c">复益善根本　　滋润悉周遍</p>
  <p>尔时金翅鸟闻龙子所说。受八关斋法口自发言。自今以后尽形寿不杀。如诸佛教金翅鸟眷属。受三自归已。即从龙子到海宫殿。彼宫殿中有七宝塔。诸佛所说诸法深藏。别有七宝函满中佛经。十二因缘总持三昧。见彼龙子及诸龙女。香花供养礼拜承事。犹如天上难檀婆那罗金殿无异。龙子语金翅鸟。我受龙身劫寿未尽。未曾杀生娆乱水性。尔时龙子复与金翅鸟。而说颂曰。</p>
  <p class="l-js-5c">杀是不善行　　减寿命中夭</p>
  <p class="l-js-5c">身如朝露虫　　见光则命终</p>
  <p class="l-js-5c">持戒奉佛语　　得生长寿天</p>
  <p class="l-js-5c">累劫积福德　　不堕畜生道</p>
  <p class="l-js-5c">今身为龙身　　戒德清明行</p>
  <p class="l-js-5c">虽堕六畜中　　必望自济度</p>
  <p>是时龙子说此颂时。龙子龙女心开意解。寿终之后皆当生阿弥陀佛国。佛告智积菩萨。我宿命所行戒德完具。得成菩萨化现自在无所不入。亦入于金翅鸟亦入于龙子。亦入于鱼鳖鼋鼍所化如是 。</p>
</body></html>