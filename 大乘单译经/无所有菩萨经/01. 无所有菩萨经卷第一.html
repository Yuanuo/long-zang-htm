<!DOCTYPE html>
<html>
<head>
  <meta charset="utf-8"/>
  <meta name="author" content="阇那崛多/隋"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>无所有菩萨经卷第一</title>
</head>
<body>
  <h1 class="head">无所有菩萨经卷第一</h1>
  <p>如是我闻。一时婆伽婆。住王舍城毗富罗山中。与大比丘众满足百千人俱。复有百千诸菩萨众。及比丘尼诸优婆塞及优婆夷。天龙夜叉乾闼婆紧那罗摩睺罗伽迦楼罗等。复有欲界诸天子色界净居诸天子等。围绕在前而为说法。</p>
  <p>尔时众中有一菩萨。名无所有。在彼会坐。然彼众中有诸菩萨。心怀疑惑。悔作恶者。住颠倒者。有业障者。有法障者。及诸众生为障所障不能问佛。然彼欲为彼等众生净业障故。欲问世尊。观此诸众。多有菩萨欲悔先恶。而心焦恼不能听法。复见菩萨。心不悔恼能一心听。观彼心行多有苦恼。多有忧患多有秽杂。多生老死忧悲苦恼。多怨憎会多爱别离。当欲成就阿耨多罗三藐三菩提。而为如是等无量缠缚。云何当于阿僧祇劫行菩萨行。既自有缚。云何当能解众生缚。尔时无所有菩萨。如是念已即自思惟。若世尊教听我请问。为于此众一切众生。作恶疑悔令远离故。</p>
  <p>尔时世尊。知无所有菩萨摩诃萨并及彼等诸菩萨众心所念已。告无所有菩萨摩诃萨言。汝无所有。我亦不为诸菩萨说有染有著有缚有系有犯犯处。所以者何。一切著处。一切染处。一切缚处。一切障处。一切犯处。欲令超越远离诸相。行不和合。诸法不杂。不可得故。证阿耨多罗三藐三菩提。如是一切诸法不缚。诸法不染。诸法不著。不系不障。不犯不得。是故当成一切种智。善男子。有一切智发心之处不得众生。于彼处中无法可缚可染可著可系可障可犯可得可知处所。汝无所有。汝应当为诸菩萨问。如诸菩萨摩诃萨等不倦不污无著无缚无障虚空。离虚空想无有障碍。于阿耨多罗三藐三菩提速成就故。于一切处当为开显。</p>
  <p>尔时无所有菩萨。既为如来教请加持及己智力。于多佛所种善根故。能于般若波罗蜜中。无有疑惑。隐身不现而无所著。欲为摄化诸菩萨故。而复欲显诸福德故。复为著心诸众生等。为取著覆行在于相。远善知识为恶知识之所摄取。诸菩萨辈。知一切法皆不可得。欲令无著欲令觉故。即以无量种种名花或水陆生或金银花普散佛上。以精诚意欢喜胜妙无有缺减。令诸众生生欢喜故。赞叹世尊。以偈问曰。</p>
  <p class="l-js-5c">菩萨游何处　　何者是父母</p>
  <p class="l-js-5c">住止于何处　　何等为眷属</p>
  <p>尔时世尊。即以偈颂。报彼无所有菩萨言。</p>
  <p class="l-js-5c">勇猛空游处　　般若母佛父</p>
  <p class="l-js-5c">佛塔为住处　　诸菩萨眷属</p>
  <p class="l-js-5c">游六波罗蜜　　菩提心父母</p>
  <p class="l-js-5c">三昧为住处　　诸福为眷属</p>
  <p>尔时无所有菩萨。从佛世尊闻此偈已欢喜随顺。复以偈颂问世尊曰。</p>
  <p class="l-js-5c">善能说此言　　一切智无碍</p>
  <p class="l-js-5c">随喜于此言　　复问人中上</p>
  <p class="l-js-5c">以何为因缘　　用何方便智</p>
  <p class="l-js-5c">触证于何法　　当觉知云何</p>
  <p>尔时世尊以偈报彼无所有菩萨言。</p>
  <p class="l-js-5c">勇猛菩提缘　　方便摄众生</p>
  <p class="l-js-5c">证诸法空已　　智者觉菩提</p>
  <p>尔时无所有菩萨闻此偈已欢喜随顺。以偈称赞。而复问曰。</p>
  <p class="l-js-5c">善能说此言　　一切智无碍</p>
  <p class="l-js-5c">随喜于此言　　复问人中上</p>
  <p class="l-js-5c">何故不堕恶　　大炽可畏处</p>
  <p class="l-js-5c">舍一切恶处　　速至于善处</p>
  <p>尔时世尊。以偈报言。</p>
  <p class="l-js-5c">不造一切罪　　是故舍恶处</p>
  <p class="l-js-5c">恒常为法行　　是故至善处</p>
  <p>尔时无所有菩萨闻此偈已随喜称赞。而复问曰。</p>
  <p class="l-js-5c">善说此语言　　一切智无碍</p>
  <p class="l-js-5c">随喜于此言　　复问人中上</p>
  <p class="l-js-5c">云何彼多罪　　无智处造作</p>
  <p class="l-js-5c">一切能速灭　　尽灭无遗余</p>
  <p>尔时世尊。复以偈颂。报彼无所有菩萨言。</p>
  <p class="l-js-5c">众生求解脱　　此等愿菩提</p>
  <p class="l-js-5c">菩提不得故　　诸罪皆灭尽</p>
  <p>尔时无所有菩萨。闻此偈已。随顺欢喜。复以偈颂。而复问曰。</p>
  <p class="l-js-5c">善能说此言　　一切智无碍</p>
  <p class="l-js-5c">随喜于此言　　复问人中上</p>
  <p class="l-js-5c">云何诸爱著　　流转烦恼苦</p>
  <p class="l-js-5c">成就菩提时　　皆尽无有余</p>
  <p>尔时世尊。以偈报言。</p>
  <p class="l-js-5c">常乐我净处　　颠倒取虚空</p>
  <p class="l-js-5c">如实真觉已　　渴爱皆当尽</p>
  <p class="l-js-5c">无我慢渴爱　　取等如虚空</p>
  <p class="l-js-5c">不住于内外　　彼等无得处</p>
  <p>尔时无所有菩萨随喜此偈。而复称赞。以偈问曰。</p>
  <p class="l-js-5c">善能说此言　　一切智无碍</p>
  <p class="l-js-5c">随喜于此言　　复问人中上</p>
  <p class="l-js-5c">当作何业已　　彼种子云何</p>
  <p class="l-js-5c">彼等多有财　　恒常无有尽</p>
  <p class="l-js-5c">复能施一切　　舍施无悭吝</p>
  <p class="l-js-5c">身肉财头等　　彼皆悉能舍</p>
  <p>尔时世尊闻此问已。为无所有而为解释。复说偈言。</p>
  <p class="l-js-5c">恒常于三宝　　供养不疲倦</p>
  <p class="l-js-5c">若复断世间　　彼智者供养</p>
  <p class="l-js-5c">所发菩提心　　为乐众生故</p>
  <p class="l-js-5c">彼荷担菩提　　为他说受用</p>
  <p class="l-js-5c">一切一切智　　为与众生说</p>
  <p class="l-js-5c">是故彼有财　　一切时无尽</p>
  <p class="l-js-5c">作如是业已　　种如是子已</p>
  <p class="l-js-5c">一切所生处　　福饶多有财</p>
  <p class="l-js-5c">若粗若细食　　饮已净如法</p>
  <p class="l-js-5c">若得新衣服　　先他后自著</p>
  <p class="l-js-5c">是故生生中　　一切具足胜</p>
  <p class="l-js-5c">不加用功力　　而得无尽财</p>
  <p class="l-js-5c">是故一切施　　舍施无悭吝</p>
  <p class="l-js-5c">身肉及与头　　彼等无不施</p>
  <p>尔时无所有菩萨闻此偈已随喜称叹。复以偈问。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">云何离热恼　　身口及与意</p>
  <p class="l-js-5c">云何有上色　　无垢最清净</p>
  <p>尔时世尊复为敷演。而说偈言。</p>
  <p class="l-js-5c">受斋戒无阙　　常说空无缺</p>
  <p class="l-js-5c">知一切皆空　　忍诸打骂辱</p>
  <p class="l-js-5c">身口及与意　　是故无热恼</p>
  <p class="l-js-5c">当得最上色　　一切众生爱</p>
  <p class="l-js-7c">略说一切善语中　　一切诸问解释中</p>
  <p class="l-js-7c">彼等云何坚精进　　于一切处不违背</p>
  <p class="l-js-7c">彼云何得有诸乘　　若在世间及出世</p>
  <p>尔时世尊。以偈报言。</p>
  <p class="l-js-5c">作事不怯弱　　分别心行中</p>
  <p class="l-js-5c">故精进及智　　所生中常有</p>
  <p>尔时无所有菩萨。复以偈颂。问世尊曰。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">彼云何有智　　世间中决定</p>
  <p class="l-js-5c">彼云何有力　　众生无能伏</p>
  <p>尔时世尊。以偈报言。</p>
  <p class="l-js-5c">常问诸佛法　　不诽谤诸法</p>
  <p class="l-js-5c">求诸巧方便　　故彼有上智</p>
  <p class="l-js-5c">五种味常施　　施众生无畏</p>
  <p class="l-js-5c">是故彼有力　　众生无能伏</p>
  <p>尔时无所有菩萨。以偈问曰。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">彼云何胜色　　于世间最上</p>
  <p class="l-js-5c">云何得长寿　　多百亿数岁</p>
  <p>尔时世尊。以偈报言。</p>
  <p class="l-js-5c">若闻虚实过　　不传向他说</p>
  <p class="l-js-5c">常赞叹三宝　　名闻至十方</p>
  <p class="l-js-5c">不恼诸众生　　不随喜杀者</p>
  <p class="l-js-5c">是故得长寿　　多百亿数岁</p>
  <p>尔时无所有菩萨。复以偈问于世尊曰。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">云何得梵音　　迦陵频伽声</p>
  <p class="l-js-5c">若有得闻者　　闻已得欢喜</p>
  <p>尔时世尊。以偈报言。</p>
  <p class="l-js-5c">说法时赞叹　　无复毁訾言</p>
  <p class="l-js-5c">不破坏和合　　是故得上音</p>
  <p class="l-js-5c">护四种口过　　常说利益言</p>
  <p class="l-js-5c">自过能发露　　是故得上音</p>
  <p class="l-js-5c">螺鼓等音声　　和合众伎乐</p>
  <p class="l-js-5c">供养诸佛已　　是故得上音</p>
  <p>尔时无所有菩萨。以偈问曰。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">云何彼身腹　　而得于平正</p>
  <p class="l-js-5c">所有诸眷属　　而得相随顺</p>
  <p>尔时世尊。以偈报言。</p>
  <p class="l-js-5c">毒药及非药　　不与不教他</p>
  <p class="l-js-5c">应病施汤药　　是故腹平正</p>
  <p class="l-js-5c">善友及怨仇　　平等于光明</p>
  <p class="l-js-5c">于彼等心已　　是故腹平正</p>
  <p class="l-js-5c">所有众生界　　无有数量者</p>
  <p class="l-js-5c">爱念如自身　　是故腹平正</p>
  <p class="l-js-5c">父母于一子　　常起怜愍意</p>
  <p class="l-js-5c">于众生如是　　故得腹平正</p>
  <p class="l-js-5c">菩萨及父母　　供养不疲倦</p>
  <p class="l-js-5c">是故彼眷属　　常顺如自身</p>
  <p class="l-js-5c">世尊诸长宿　　及有尊上者</p>
  <p class="l-js-5c">若承事彼等　　调柔心谦下</p>
  <p class="l-js-5c">是故彼眷属　　随顺如自身</p>
  <p class="l-js-5c">彼无有分别　　一切平等心</p>
  <p class="l-js-5c">以四摄摄他　　能摄多众生</p>
  <p class="l-js-5c">是故彼眷属　　当得如自身</p>
  <p class="l-js-5c">教行诸善利　　于不思众生</p>
  <p class="l-js-5c">是故彼眷属　　随顺如自身</p>
  <p class="l-js-5c">和合菩提心　　于不思众生</p>
  <p class="l-js-5c">是故彼眷属　　随顺如自身</p>
  <p class="l-js-5c">彼等无不舍　　于诸众生所</p>
  <p class="l-js-5c">故彼眷属等　　随顺如自身</p>
  <p class="l-js-5c">于诸众生等　　当共同一事</p>
  <p class="l-js-5c">是故诸众生　　常共为眷属</p>
  <p class="l-js-5c">己所有爱物　　能以施于他</p>
  <p class="l-js-5c">不念失分别　　是故多眷属</p>
  <p>尔时无所有。复以偈颂。问世尊曰。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">云何彼念净　　当有趣无边</p>
  <p class="l-js-5c">云何彼乐法　　亦不离正法</p>
  <p>尔时世尊。以偈报曰。</p>
  <p class="l-js-5c">乐法者为说　　失法者令念</p>
  <p class="l-js-5c">不恼于众生　　故彼正念行</p>
  <p>尔时无所有菩萨。复以偈问于世尊曰。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">云何闻法已　　常无有疑惑</p>
  <p class="l-js-5c">若得五通已　　云何当不失</p>
  <p>尔时世尊。以偈报言。</p>
  <p class="l-js-5c">令众生无惑　　最上佛法中</p>
  <p class="l-js-5c">彼等闻无疑　　当得不失通</p>
  <p>尔时无所有菩萨。复以偈颂。问世尊曰。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">云何诸菩萨　　常在诸佛前</p>
  <p class="l-js-5c">贪嗔一切种　　亦不能降伏</p>
  <p class="l-js-5c">云何生烦恼　　依何而对治</p>
  <p class="l-js-5c">复能有惭愧　　生已能寂静</p>
  <p>尔时世尊。以偈报言。</p>
  <p class="l-js-5c">恒常念诸佛　　亦无有所念</p>
  <p class="l-js-5c">不得于众生　　彼等言菩提</p>
  <p class="l-js-5c">是故名菩萨　　恒常在佛前</p>
  <p class="l-js-5c">亦不坏烦恼　　亦不离诸佛</p>
  <p class="l-js-5c">犹如智慧人　　仰观上虚空</p>
  <p class="l-js-5c">于中无身心　　彼无有别处</p>
  <p class="l-js-5c">何时彼智人　　观看上虚空</p>
  <p class="l-js-5c">彼时无余念　　若身若心中</p>
  <p class="l-js-5c">如是护菩提　　彼于诸佛所</p>
  <p class="l-js-5c">不动身心等　　亦不远诸佛</p>
  <p class="l-js-5c">无物妄分别　　发起欲等患</p>
  <p class="l-js-5c">无物不分别　　是故不可破</p>
  <p class="l-js-5c">有念现前生　　无念故无障</p>
  <p class="l-js-5c">舍已无实故　　觉已此等舍</p>
  <p>尔时无所有菩萨复以偈颂。问世尊曰。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">何缘当化生　　菩萨常有乐</p>
  <p class="l-js-5c">诸佛说法时　　生诸莲花中</p>
  <p>尔时世尊。以偈报言。</p>
  <p class="l-js-5c">所有诸功德　　生死中有乐</p>
  <p class="l-js-5c">众生于中生　　教诸佛法中</p>
  <p class="l-js-5c">所有波罗蜜　　于中一切教</p>
  <p class="l-js-5c">世间及出世　　令觉一切法</p>
  <p class="l-js-5c">一切诸法相　　无相无持者</p>
  <p class="l-js-5c">诸法如是住　　于中教众生</p>
  <p class="l-js-5c">于空及无相　　无生中亦然</p>
  <p class="l-js-5c">世间无行处　　于中教众生</p>
  <p class="l-js-5c">是故彼化生　　菩萨常有乐</p>
  <p class="l-js-5c">诸佛说法时　　生诸莲花中</p>
  <p class="l-js-5c">如是修功德　　菩萨不毁者</p>
  <p class="l-js-5c">彼等不为难　　诸乐不思议</p>
  <p class="l-js-5c">修是功德已　　无能毁菩萨</p>
  <p class="l-js-5c">诸法中巧智　　彼无所不知</p>
  <p class="l-js-5c">于诸法自在　　决定见无疑</p>
  <p class="l-js-5c">为于众生说　　摄取众生故</p>
  <p>尔时无所有菩萨闻此偈已。随喜此言称叹世尊。以偈问曰。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">何缘妇人见　　变身为丈夫</p>
  <p class="l-js-5c">端正人喜见　　众生皆爱乐</p>
  <p>尔时世尊。以偈报言。</p>
  <p class="l-js-5c">所有妇人念　　妇人攀缘处</p>
  <p class="l-js-5c">妇人歌咏声　　于彼不共住</p>
  <p class="l-js-5c">皆不喜见闻　　不触如毒器</p>
  <p class="l-js-5c">远离如毒蛇　　常恐怖妇人</p>
  <p class="l-js-5c">不触于诸女　　不劝受女身</p>
  <p class="l-js-5c">教转女身故　　彼见成男身</p>
  <p class="l-js-5c">如是行行已　　正住于此行</p>
  <p class="l-js-5c">是故妇人见　　即变身为男</p>
  <p>尔时无所有菩萨闻说此已。随喜此言复以偈问。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">何缘众生见　　能发菩提心</p>
  <p class="l-js-5c">而得不退转　　乃至菩提座</p>
  <p>尔时世尊。以偈报言。</p>
  <p class="l-js-5c">不说于小处　　唯说胜菩提</p>
  <p class="l-js-5c">是故众生见　　即发菩提心</p>
  <p class="l-js-5c">若少分所有　　想行中众苦</p>
  <p class="l-js-5c">如实无有处　　为诸众生说</p>
  <p>尔时无所有。复以偈颂。问世尊曰。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">何缘见病者　　于此发慈心</p>
  <p>尔时世尊。复以偈报。</p>
  <p class="l-js-5c">观身是虚妄　　于中无所著</p>
  <p class="l-js-5c">此是世间药　　是故脱众患</p>
  <p class="l-js-5c">由此病者见　　须臾得除差</p>
  <p class="l-js-5c">于彼起慈心　　是故除诸患</p>
  <p>尔时无所有菩萨。复问世尊。而说偈言。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">何缘众生见　　所有诸饥渴</p>
  <p class="l-js-5c">皆悉能除愈　　饱满身充悦</p>
  <p>尔时世尊。以偈报曰。</p>
  <p class="l-js-5c">常施多饮食　　复为说上法</p>
  <p class="l-js-5c">是故众生见　　饥虚自然灭</p>
  <p>尔时无所有菩萨。复问世尊。以偈颂曰。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">何缘能离著　　断灭及常等</p>
  <p class="l-js-5c">彼于中边中　　亦复无依住</p>
  <p>尔时世尊。以偈报言。</p>
  <p class="l-js-5c">不攀缘分别　　超越世语言</p>
  <p class="l-js-5c">知诸法平等　　彼得无染著</p>
  <p>尔时无所有菩萨。复以偈颂。问世尊曰。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">何缘见恶行　　能缚此世间</p>
  <p class="l-js-5c">舍一切诸趣　　能净业思报</p>
  <p>尔时世尊。以偈报曰。</p>
  <p class="l-js-5c">当近善知识　　若发菩提心</p>
  <p class="l-js-5c">是故离恶行　　当净于佛智</p>
  <p>尔时无所有菩萨。复以偈赞。问世尊曰。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">何缘想行智　　一切皆无有</p>
  <p class="l-js-5c">真实空法中　　彼当得无疑</p>
  <p class="l-js-5c">何缘得辩才　　能分别诸句</p>
  <p class="l-js-5c">知于众生行　　如是为说法</p>
  <p class="l-js-5c">云何四轮中　　常得于彼住</p>
  <p class="l-js-5c">彼不堕八难　　当得此闲处</p>
  <p class="l-js-5c">当取何头陀　　当行何苦行</p>
  <p class="l-js-5c">彼无有恶悔　　又复无烦恼</p>
  <p>尔时世尊。以偈报曰。</p>
  <p class="l-js-5c">众生著想行　　说如阳焰义</p>
  <p class="l-js-5c">觉空无我已　　当解诸辩才</p>
  <p class="l-js-5c">觉实最胜义　　彼当离八难</p>
  <p class="l-js-5c">当满四种轮　　菩萨善巧智</p>
  <p class="l-js-5c">抖擞诸有得　　不得上苦行</p>
  <p class="l-js-5c">知自我空已　　无复有疑悔</p>
  <p class="l-js-5c">诸法如虚空　　知已不著世</p>
  <p class="l-js-5c">觉颠倒义已　　当成佛菩提</p>
  <p>尔时无所有菩萨。随喜此言。复问世尊。以偈颂曰。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">闻已到闲处　　当无所可住</p>
  <p class="l-js-5c">云何发菩提　　而名为最上</p>
  <p>尔时世尊。复为解释。而说偈言。</p>
  <p class="l-js-5c">如是闻已发　　发已而不住</p>
  <p class="l-js-5c">彼上胜众生　　当行胜菩提</p>
  <p class="l-js-5c">若行如是行　　彼无处可住</p>
  <p class="l-js-5c">当速觉菩提　　如人上射箭</p>
  <p class="l-js-5c">此是三行说　　若当觉如实</p>
  <p class="l-js-5c">如本性寂静　　彼不行菩提</p>
  <p class="l-js-5c">若有为声中　　所说于世间</p>
  <p class="l-js-5c">一切声无故　　当知不为实</p>
  <p class="l-js-5c">无实中无发　　行亦不可得</p>
  <p class="l-js-5c">若能如是知　　彼行菩提行</p>
  <p class="l-js-5c">无行以行取　　亦不浅开敷</p>
  <p class="l-js-5c">无所觉知已　　彼行不可得</p>
  <p>尔时无所有菩萨。以偈问曰。</p>
  <p class="l-js-5c">善说此语言　　诸智具足体</p>
  <p class="l-js-5c">随喜于此言　　复问人中上</p>
  <p class="l-js-5c">何缘舍诸身　　当无一切苦</p>
  <p class="l-js-5c">平等到诸界　　当舍寿命行</p>
  <p class="l-js-5c">若复右胁卧　　若结加趺坐</p>
  <p class="l-js-5c">或复起立住　　或复当合掌</p>
  <p class="l-js-5c">说甚深法时　　般若波罗蜜</p>
  <p class="l-js-5c">一切诸佛法　　不住寂诸法</p>
  <p class="l-js-5c">或见成佛时　　或赞叹诸法</p>
  <p class="l-js-5c">所有说诸法　　定意于彼听</p>
  <p class="l-js-5c">当舍故身体　　后生新身体</p>
  <p class="l-js-5c">从家至于家　　生发菩提心</p>
  <p class="l-js-5c">不迷调伏念　　一念正住定</p>
  <p class="l-js-5c">云何当舍命　　当复现神通</p>
  <p class="l-js-5c">为我解此问　　无边智聚者</p>
  <p class="l-js-5c">于中略当知　　如调伏所说</p>
  <p class="l-js-5c">所有诸功德　　无量不思议</p>
  <p class="l-js-5c">一切胜具足　　彼等当成就</p>
  <p class="l-js-5c">教师为我说　　如有实如相</p>
  <p class="l-js-5c">若闻是功德　　一切当供养</p>
  <p class="l-js-5c">当护十善已　　无疑于空法</p>
  <p class="l-js-5c">具四种梵行　　一切皆成就</p>
  <p class="l-js-5c">不得于六根　　及一切三界</p>
  <p class="l-js-5c">一切得自在　　所闻不生疑</p>
  <p class="l-js-5c">所有有为法　　当知皆如影</p>
  <p class="l-js-5c">应当如是知　　其影无有为</p>
  <p class="l-js-5c">无有为无影　　无说无分别</p>
  <p class="l-js-5c">无思无言说　　无悭无有施</p>
  <p class="l-js-5c">无为无影中　　无说无分别</p>
  <p class="l-js-5c">无思无言中　　无持戒破戒</p>
  <p class="l-js-5c">无为无影中　　无说无分别</p>
  <p class="l-js-5c">无思无言中　　无诤无忍者</p>
  <p class="l-js-5c">无为无影中　　无说无分别</p>
  <p class="l-js-5c">无思无言中　　无懈无精进</p>
  <p class="l-js-5c">无为无影中　　无说无分别</p>
  <p class="l-js-5c">无思无言中　　无乱无禅定</p>
  <p class="l-js-5c">无为无影中　　无说无分别</p>
  <p class="l-js-5c">无思无言中　　无愚无智慧</p>
  <p class="l-js-5c">于时无影已　　更无有所见</p>
  <p class="l-js-5c">彼无所见已　　故言为无影</p>
  <p class="l-js-5c">亦非无有眼　　其眼净无垢</p>
  <p class="l-js-5c">彼中无有物　　无物盲不见</p>
  <p class="l-js-5c">清净当无物　　无名无清净</p>
  <p class="l-js-5c">如是净眼者　　清净无所见</p>
  <p class="l-js-5c">所有影无有　　无有亦无有</p>
  <p class="l-js-5c">其空于空中　　于诸烦恼等</p>
  <p class="l-js-5c">现无当亦无　　若男若女二</p>
  <p class="l-js-5c">今无当亦无　　此等如虚空</p>
  <p class="l-js-5c">无思无分别　　若知如此者</p>
  <p class="l-js-5c">彼无有所著　　离诸身有住</p>
  <p class="l-js-5c">当求诸佛法　　如虚空无边</p>
  <p class="l-js-5c">彼无所可住　　无住无攀缘</p>
  <p class="l-js-5c">随意去而去　　如是摩诃萨</p>
  <p class="l-js-5c">当觉此方便　　不著于三界</p>
  <p class="l-js-5c">当行菩提行　　心及与身口</p>
  <p class="l-js-5c">常行为众生　　不知体空虚</p>
  <p class="l-js-5c">犹如压油轮　　彼等见行时</p>
  <p class="l-js-5c">不得于边际　　令住不动法</p>
  <p class="l-js-5c">无所有住处　　数数见众生</p>
  <p class="l-js-5c">受诸苦恼时　　于彼起悲心</p>
  <p class="l-js-5c">当行菩提行　　为诸众生说</p>
  <p class="l-js-5c">如实真如相　　汝等离有为</p>
  <p class="l-js-5c">应觉于真实　　颠倒无智故</p>
  <p class="l-js-5c">无牢起牢思　　无牢身体中</p>
  <p class="l-js-5c">愚痴等味著　　此身常日别</p>
  <p class="l-js-5c">以饮食买赎　　彼不为自他</p>
  <p class="l-js-5c">虚妄受疲倦　　常与受乐时</p>
  <p class="l-js-5c">亦无念恩德　　无恩念羸弱</p>
  <p class="l-js-5c">宜应速舍去　　生死中受苦</p>
  <p class="l-js-5c">处所无有边　　今亦不可得</p>
  <p class="l-js-5c">当亦不可得　　生死中多饮</p>
  <p class="l-js-5c">处所无有边　　今亦不可得</p>
  <p class="l-js-5c">当亦不可得　　生死受戏乐</p>
  <p class="l-js-5c">处所无有边　　今亦不可得</p>
  <p class="l-js-5c">当亦不可得　　生死多受喜</p>
  <p class="l-js-5c">处所无有边　　今亦不可得</p>
  <p class="l-js-5c">当亦不可得　　承事此身已</p>
  <p class="l-js-5c">处所无有边　　今亦不可得</p>
  <p class="l-js-5c">当亦不可得　　生死流转中</p>
  <p class="l-js-5c">处所无有边　　今亦不可得</p>
  <p class="l-js-5c">当亦不可得　　生死中多睡</p>
  <p class="l-js-5c">处所无有边　　今亦不可得</p>
  <p class="l-js-5c">当亦不可得　　令此身受乐</p>
  <p class="l-js-5c">处所无有边　　今亦不可得</p>
  <p class="l-js-5c">当亦不可得　　令此身受苦</p>
  <p class="l-js-5c">处所无有边　　今亦不可得</p>
  <p class="l-js-5c">当亦不可得　　养育于此身</p>
  <p class="l-js-5c">处所无有边　　今亦不可得</p>
  <p class="l-js-5c">当亦不可得　　此身起我所</p>
  <p class="l-js-5c">处所无有边　　今亦不可得</p>
  <p class="l-js-5c">当亦不可得　　爱欲等流转</p>
  <p class="l-js-5c">处所无有边　　今亦不可得</p>
  <p class="l-js-5c">当亦不可得　　如无实无物</p>
  <p class="l-js-5c">颠倒常欺诳　　痴惑诸有为</p>
  <p class="l-js-5c">如是诳痴世　　犹如痴小儿</p>
  <p class="l-js-5c">为他所欺诳　　如是愚无智</p>
  <p class="l-js-5c">以虚事所诳　　无实诳愚蒙</p>
  <p class="l-js-5c">不知无实故　　当受虚妄苦</p>
  <p class="l-js-5c">痴意起毒想　　自然于自身</p>
  <p class="l-js-5c">自然自合苦　　犹如恶行故</p>
  <p class="l-js-5c">后自受形首　　心思已出言</p>
  <p class="l-js-5c">身作非善事　　其思无所有</p>
  <p class="l-js-5c">言说亦无事　　其声无过去</p>
  <p class="l-js-5c">过去亦复无　　过去我何说</p>
  <p class="l-js-5c">亦无有实相　　若有如是知</p>
  <p class="l-js-5c">身心如是触　　彼即戒行具</p>
  <p class="l-js-5c">不生诸恶道　　此等四种偈</p>
  <p class="l-js-5c">旧作十亿数　　往昔别生中</p>
  <p class="l-js-5c">求胜菩提故　　我闻此等偈</p>
  <p class="l-js-5c">未曾堕恶道　　当逢事诸佛</p>
  <p class="l-js-5c">无量人中雄　　我过去次第</p>
  <p class="l-js-5c">值遇燃灯佛　　彼时触如是</p>
  <p class="l-js-5c">于后我得记　　我为众生说</p>
  <p class="l-js-5c">于后住佛智　　我无所可取</p>
  <p class="l-js-5c">愚痴不受教　　呜呼众生钝</p>
  <p class="l-js-5c">盲冥痴无智　　能尽苦因缘</p>
  <p class="l-js-5c">授之不肯欲　　无智不肯取</p>
  <p class="l-js-5c">乐小法众生　　不取于大法</p>
  <p class="l-js-5c">若得世间乐　　及解脱世间</p>
  <p class="l-js-5c">常生世间眼　　授彼而不取</p>
  <p class="l-js-5c">得闻于此偈　　若如是住已</p>
  <p class="l-js-5c">于世无分别　　我于世间中</p>
  <p class="l-js-5c">寂静无所著　　当脱一切苦</p>
  <p>而得不动乐</p>
  <p>尔时众中。有不调伏怨仇害人者。在彼众中从坐而起。偏袒右边整衣服已。作如是念。当以何事供养世尊。其世尊者。具足法身。不可少物而用供养。如是大德具足法身。然我今者。于世间中先有暗障。今见世尊。及无所有菩萨所问。世尊解释得闻法要。我已得于一切法中无有障碍。已灭黑暗照曜世间。我今自见已生天眼已得五通。我今已得脱诸苦恼。我见自身所著衣服皆有血污。我于今者。若以此衣覆世尊上。唯恐不任如来所受。愿佛威神令我更得胜物奉施。供养世尊当用奉事。如是最胜大德法身。如此众生具足难有。是恶心难调怨仇害人者。起如是愿。欲信入佛如来大德神通。念时彼左手中。自然而有一箧天花。柔软润泽过于诸天。众香自烧于右手中。上衣下衣自然而生。欢喜踊跃遍满其身。更于诸佛大德神通更求信入。彼时即见十方无量世界诸佛皆放光明。尔时彼复作如是念。呜呼诸佛不可思议。大德神通不可称量无有等等。愿诸众生信佛大德。自身触已皆得行愿。即以上衣及以下衣而覆佛上。以彼天花如是再三散于佛上。于虚空中茎上叶下而成花盖。然彼复生第二花箧。亦生第二上衣下衣。彼复欢喜踊跃无量遍满其身。即作是念。若佛听我以此花散此无量佛。及以此等上衣下衣覆诸佛上。愿我生信。诸佛世尊愿勿令我当有悔意而不成施。则闻空中如是声言。汝善男子。汝应普散此诸如来。善男子。一切诸佛同一法身。诸佛世尊于诸法中。于诸物中无嫉妒意。善男子。诸佛世尊受用果报。于诸物中无染著故。彼作是念。今者世尊已听许我。即以诸花及上下衣。遥散无量诸佛世尊。见彼花衣于诸佛上。在虚空中作盖而住。及见彼衣在诸佛前。即生爱乐欢喜踊跃。四支投地礼世尊足。舐世尊足而为顶礼。彼复见身顶礼诸佛。及释迦牟尼佛。时彼诸世尊。及释迦牟尼佛。皆以右手摩其头言。起善男子。汝今已生无量福聚。彼则起已。唯见释迦牟尼如来。彼则问言。世尊。彼等无量诸佛世尊。今何所在我不复见。佛言。善男子。此是诸佛大德法身。具足无所得故。汝今应信。彼作是念。呜呼诸佛不可思议。有如是色见大法体。顶礼佛足右绕三匝。在一面住合掌向佛。白言世尊。我是恶心难调怨仇杀人害者。唯然世尊。如我先作令此众知。世尊。我为此众生等故如是说。此等闻已。当起厌离如是等恶。如先所有毒害严炽。若诸众生。有见我时恐怖驰走。世尊。我于今朝。取合死者十丈夫杀。啮坏彼项即饮彼血。世尊。我时以人血醉。恶心更增更求害人。然我求时在王舍城。渐渐游行至东北分。于时我见王舍城中。有多人众游行在路。我则背面在远而住。恐彼见我生怖回还。世尊。时彼人众出王舍城。皆共往诣毗富罗山。到已上山。我时复见多有俱致那由他百千诸天遍满不得边际。世尊。我于彼时不见有一能于世尊功德光明。众相诸色形貌长短。若宽广等能有胜者。世尊。我自见身最为卑贱。我于尔时即于自身生秽恶想。生轻弱想不如物想。我于尔时毁辱自身。我今无利我今恶活。我于如是多人众中。最为下贱最为秽恶。最为不如最为严炽。世尊。我于尔时厌恶自身如是羞愧。若此大地容受我者即便入中。唯然世尊。我于尔时则闻空中如是声言。汝善男子。但信诸佛大德法身。汝当得离此下类身。我于尔时如是思惟。正念根中念于诸佛大德法身。如是念时复闻虚空如是声言。善男子。汝当莫瞬谛观世尊。汝观察时即当得入诸佛体中。当信当得。世尊。我于彼时合掌不瞬瞻仰世尊。即见世尊诸毛孔中出大莲花。众宝所成有无量色。金色无边色。诸莲花等大如车轮从身中出。彼花台中皆有诸佛。如释迦如来诸相具足。皆于中坐遍满虚空。无有众生能障碍者。于日光明亦无能障。世尊。我于彼时即生最胜欢喜踊跃。此是诸佛神通之力。我于彼时生清净已见佛世尊。如是观时即见所有诸世界中无佛出处。即住彼间而为说法摄诸菩萨。无著无作。无有热恼。空无所有。无言无说。无有所住。于彼时中多有俱致那由他等百千众生发菩提心。离颠倒法信无言空。于多亿劫住菩提中。我如是知。亦不知昼亦不知夜。不知半月一月年节。我如是知。于彼时中。我闻般若波罗蜜法。无染著处。无言无说。我于彼时闻如是法。所有法相无有染著。无有言说。闻是法已不见自身。无知无得。亦无处所。当于彼时有如来像出现我前。于彼时间即自见身及见诸佛。还复来入于世尊身。不见世尊身。不见世尊身有增减。不见世尊住处有暗。佛告彼言。汝善男子。此是彼等诸佛如来大神通力。彼难调者而白佛言。唯然世尊。我今于佛大神通力更无有疑。我无疑故见于无量诸菩萨等。身皆金色有三十二大人之相。持诸音乐种种香花甚可悦乐。礼拜世尊奉献供养。以彼香花散佛上已闻无所有所问法已。欢喜踊跃遍满其身。即自称叹欣庆而去。世尊。我于彼时作如是念。此是诸佛神通之力。无有众生得边际者。我于彼时还入思惟诸佛神通。思求此时见此听众比丘比丘尼。优婆塞优婆夷。天龙夜叉乾闼婆阿修罗紧那罗摩睺罗伽等一切大众。而说偈言。</p>
  <p class="l-js-5c">无比知寂已　　处所无染著</p>
  <p class="l-js-5c">当脱一切苦　　而得不动乐</p>
</body></html>