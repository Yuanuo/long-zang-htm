<!DOCTYPE html>
<html>
<head>
  <meta charset="utf-8"/>
  <meta name="author" content="实叉难陀/唐"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>大方广佛华严经卷第十三</title>
</head>
<body>
  <h1 class="head">大方广佛华严经卷第十三</h1>
  <h2>光明觉品第九</h2>
  <p>尔时，世尊从两足轮下放百亿光明，照此三千大千世界百亿阎浮提、百亿弗婆提、百亿瞿耶尼、百亿郁单越、百亿大海、百亿轮围山、百亿菩萨受生、百亿菩萨出家、百亿如来成正觉、百亿如来转法轮、百亿如来入涅槃、百亿须弥山王、百亿四天王众天、百亿三十三天、百亿夜摩天、百亿兜率天、百亿化乐天、百亿他化自在天、百亿梵众天、百亿光音天、百亿遍净天、百亿广果天、百亿色究竟天；其中所有，悉皆明现。如此处，见佛世尊坐莲华藏师子之座，十佛刹微尘数菩萨所共围绕；其百亿阎浮提中，百亿如来亦如是坐。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其名曰：文殊师利菩萨、觉首菩萨、财首菩萨、宝首菩萨、功德首菩萨、目首菩萨、精进首菩萨、法首菩萨、智首菩萨、贤首菩萨。是诸菩萨所从来国，所谓：金色世界、妙色世界、莲华色世界、薝卜华色世界、优钵罗华色世界、金色世界、宝色世界、金刚色世界、玻璃色世界、平等色世界。此诸菩萨各于佛所净修梵行，所谓：不动智佛、无碍智佛、解脱智佛、威仪智佛、明相智佛、究竟智佛、最胜智佛、自在智佛、梵智佛、观察智佛。</p>
  <p>尔时，一切处文殊师利菩萨，各于佛所，同时发声，说此颂言：</p>
  <p>“若有见正觉，解脱离诸漏，不著一切世，彼非证道眼。</p>
  <p>若有知如来，体相无所有，修习得明了，此人疾作佛。</p>
  <p>能见此世界，其心不摇动，于佛身亦然，当成胜智者。</p>
  <p>若于佛及法，其心了平等，二念不现前，当践难思位。</p>
  <p>若见佛及身，平等而安住，无住无所入，当成难遇者。</p>
  <p>色受无有数，想行识亦然，若能如是知，当作大牟尼。</p>
  <p>世及出世见，一切皆超越，而能善知法，当成大光耀。</p>
  <p>若于一切智，发生回向心，见心无所生，当获大名称。</p>
  <p>众生无有生，亦复无有坏，若得如是智，当成无上道。</p>
  <p>一中解无量，无量中解一，了彼互生起，当成无所畏。”</p>
  <p>尔时，光明过此世界，遍照东方十佛国土；南、西、北方，四维、上、下，亦复如是。彼一一世界中，皆有百亿阎浮提，乃至百亿色究竟天，其中所有，悉皆明现。如此处，见佛世尊坐莲华藏师子之座，十佛刹微尘数菩萨所共围绕；彼一一世界中，各有百亿阎浮提、百亿如来，亦如是坐。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。</p>
  <p>尔时，一切处文殊师利菩萨，各于佛所，同时发声，说此颂言：</p>
  <p>“众生无智慧，爱刺所伤毒，为彼求菩提，诸佛法如是。</p>
  <p>普见于诸法，二边皆舍离，道成永不退，转此无等轮。</p>
  <p>不可思议劫，精进修诸行，为度诸众生，此是大仙力。</p>
  <p>导师降众魔，勇健无能胜，光中演妙义，慈悲故如是。</p>
  <p>以彼智慧心，破诸烦恼障，一念见一切，此是佛神力。</p>
  <p>击于正法鼓，觉悟十方刹，咸令向菩提，自在力能尔。</p>
  <p>不坏无边境，而游诸亿刹，于有无所著，彼自在如佛。</p>
  <p>诸佛如虚空，究竟常清净，忆念生欢喜，彼诸愿具足。</p>
  <p>一一地狱中，经于无量劫，为度众生故，而能忍是苦。</p>
  <p>不惜于身命，常护诸佛法，无我心调柔，能得如来道。”</p>
  <p>尔时，光明过十世界，遍照东方百世界；南、西、北方，四维、上、下，亦复如是。彼诸世界中，皆有百亿阎浮提，乃至百亿色究竟天，其中所有，悉皆明现。彼一一阎浮提中，悉见如来坐莲华藏师子之座，十佛刹微尘数菩萨所共围绕。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。</p>
  <p>尔时，一切处文殊师利菩萨，各于佛所，同时发声，说此颂言：</p>
  <p>“佛了法如幻，通达无障碍，心净离众著，调伏诸群生。</p>
  <p>或有见初生，妙色如金山，住是最后身，永作人中月。</p>
  <p>或见经行时，具无量功德，念慧皆善巧，丈夫师子步。</p>
  <p>或见绀青目，观察于十方，有时现戏笑，为顺众生欲。</p>
  <p>或见师子吼，殊胜无比身，示现最后生，所说无非实。</p>
  <p>或有见出家，解脱一切缚，修治诸佛行，常乐观寂灭。</p>
  <p>或见坐道场，觉知一切法，到功德彼岸；痴暗烦恼尽。</p>
  <p>或见胜丈夫，具足大悲心，转于妙法轮，度无量众生。</p>
  <p>或见师子吼，威光最殊特，超一切世间，神通力无等。</p>
  <p>或见心寂静，如世灯永灭，种种现神通，十力能如是。”</p>
  <p>尔时，光明过百世界，遍照东方千世界；南、西、北方，四维、上、下，亦复如是。彼一一世界中，皆有百亿阎浮提，乃至百亿色究竟天，其中所有，悉皆明现。彼一一阎浮提中，悉见如来坐莲华藏师子之座，十佛刹微尘数菩萨所共围绕。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。</p>
  <p>尔时，一切处文殊师利菩萨，各于佛所，同时发声，说此颂言：</p>
  <p>“佛于甚深法，通达无与等，众生不能了，次第为开示。</p>
  <p>我性未曾有，我所亦空寂，云何诸如来，而得有其身。</p>
  <p>解脱明行者，无数无等伦，世间诸因量，求过不可得。</p>
  <p>佛非世间蕴，界处生死法，数法不能成，故号人师子。</p>
  <p>其性本空寂，内外俱解脱，离一切妄念，无等法如是。</p>
  <p>体性常不动，无我无来去，而能悟世间，无边悉调伏。</p>
  <p>常乐观寂灭，一相无有二，其心不增减，现无量神力。</p>
  <p>不作诸众生，业报因缘行，而能了无碍，善逝法如是。</p>
  <p>种种诸众生，流转于十方，如来不分别，度脱无边类。</p>
  <p>诸佛真金色，非有遍诸有，随众生心乐，为说寂灭法。”</p>
  <p>尔时，光明过千世界，遍照东方十千世界；南、西、北方，四维、上、下，亦复如是。彼一一世界中，皆有百亿阎浮提，乃至百亿色究竟天，其中所有，悉皆明现。彼一一阎浮提中，悉见如来坐莲华藏师子之座，十佛刹微尘数菩萨所共围绕。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。</p>
  <p>尔时，一切处文殊师利菩萨，各于佛所，同时发声，说此颂言：</p>
  <p>“发起大悲心，救护诸众生，永出人天众，如是业应作。</p>
  <p>意常信乐佛，其心不退转，亲近诸如来，如是业应作。</p>
  <p>志乐佛功德，其心永不退，住于清凉慧，如是业应作。</p>
  <p>一切威仪中，常念佛功德，昼夜无暂断，如是业应作。</p>
  <p>观无边三世，学彼佛功德，常无厌倦心，如是业应作。</p>
  <p>观身如实相，一切皆寂灭，离我无我著，如是业应作。</p>
  <p>等观众生心，不起诸分别，入于真实境，如是业应作。</p>
  <p>悉举无边界，普饮一切海，神通大智力，如是业应作。</p>
  <p>思惟诸国土，色与非色相，一切悉能知，如是业应作。</p>
  <p>十方国土尘，一尘为一佛，悉能知其数，如是业应作。”</p>
  <p>尔时，光明过十千世界，遍照东方百千世界；南、西、北方，四维、上、下，亦复如是。彼一一世界中，皆有百亿阎浮提，乃至百亿色究竟天，其中所有，悉皆明现。彼一一阎浮提中，悉见如来坐莲华藏师子之座，十佛刹微尘数菩萨所共围绕。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。</p>
  <p>尔时，一切处文殊师利菩萨，各于佛所，同时发声，说此颂言：</p>
  <p>“若以威德色种族，而见人中调御师，是为病眼颠倒见，彼不能知最胜法。</p>
  <p>如来色形诸相等，一切世间莫能测，亿那由劫共思量，色相威德转无边。</p>
  <p>如来非以相为体，但是无相寂灭法，身相威仪悉具足，世间随乐皆得见。</p>
  <p>佛法微妙难可量，一切言说莫能及，非是和合非不合，体性寂灭无诸相。</p>
  <p>佛身无生超戏论，非是蕴聚差别法，得自在力决定见，所行无畏离言道。</p>
  <p>身心悉平等，内外皆解脱，永劫住正念，无著无所系。</p>
  <p>意净光明者，所行无染著，智眼靡不周，广大利众生。</p>
  <p>一身为无量，无量复为一，了知诸世间，现形遍一切。</p>
  <p>此身无所从，亦无所积聚，众生分别故，见佛种种身。</p>
  <p>心分别世间，是心无所有，如来知此法，如是见佛身。”</p>
  <p>尔时，光明过百千世界，遍照东方百万世界；南、西、北方，四维、上、下，亦复如是。彼一一世界中，皆有百亿阎浮提，乃至百亿色究竟天，其中所有，悉皆明现。彼一一阎浮提中，悉见如来坐莲华藏师子之座，十佛刹微尘数菩萨所共围绕。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。</p>
  <p>尔时，一切处文殊师利菩萨，各于佛所，同时发声，说此颂言：</p>
  <p>“如来最自在，超世无所依，具一切功德，度脱于诸有。</p>
  <p>无染无所著，无想无依止，体性不可量，见者咸称叹。</p>
  <p>光明遍清净，尘累悉蠲涤，不动离二边，此是如来智。</p>
  <p>若有见如来，身心离分别，则于一切法，永出诸疑滞。</p>
  <p>一切世间中，处处转法轮，无性无所转，导师方便说。</p>
  <p>于法无疑惑，永绝诸戏论，不生分别心，是念佛菩提。</p>
  <p>了知差别法，不著于言说，无有一与多，是名随佛教。</p>
  <p>多中无一性，一亦无有多，如是二俱舍，普入佛功德。</p>
  <p>众生及国土，一切皆寂灭，无依无分别，能入佛菩提。</p>
  <p>众生及国土，一异不可得，如是善观察，名知佛法义。”</p>
  <p>尔时，光明过百万世界，遍照东方一亿世界；南、西、北方，四维、上、下，亦复如是。彼一一世界中，皆有百亿阎浮提，乃至百亿色究竟天，其中所有，悉皆明现。彼一一阎浮提中，各见如来坐莲华藏师子之座，十佛刹微尘数菩萨所共围绕。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。</p>
  <p>尔时，一切处文殊师利菩萨，各于佛所，同时发声，说此颂言：</p>
  <p>“智慧无等法无边，超诸有海到彼岸，寿量光明悉无比，此功德者方便力。</p>
  <p>所有佛法皆明了，常观三世无厌倦，虽缘境界不分别，此难思者方便力。</p>
  <p>乐观众生无生想，普见诸趣无趣想，恒住禅寂不系心，此无碍慧方便力。</p>
  <p>善巧通达一切法，正念勤修涅槃道，乐于解脱离不平，此寂灭人方便力。</p>
  <p>有能劝向佛菩提，趣如法界一切智，善化众生入于谛，此住佛心方便力。</p>
  <p>佛所说法皆随入，广大智慧无所碍，一切处行悉已臻，此自在修方便力。</p>
  <p>恒住涅槃如虚空，随心化现靡不周，此依无相而为相，到难到者方便力。</p>
  <p>昼夜日月及年劫，世界始终成坏相，如是忆念悉了知，此时数智方便力。</p>
  <p>一切众生有生灭，色与非色想非想，所有名字悉了知，此住难思方便力。</p>
  <p>过去现在未来世，所有言说皆能了，而知三世悉平等，此无比解方便力。”</p>
  <p>尔时，光明过一亿世界，遍照东方十亿世界；南、西、北方，四维、上、下，亦复如是。彼一一世界中，皆有百亿阎浮提，乃至百亿色究竟天，其中所有，悉皆明现。彼一一阎浮提中，悉见如来坐莲华藏师子之座，十佛刹微尘数菩萨所共围绕。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。</p>
  <p>尔时，一切处文殊师利菩萨，各于佛所，同时发声，说此颂言：</p>
  <p>“广大苦行皆修习，日夜精勤无厌怠，已度难度师子吼，普化众生是其行。</p>
  <p>众生流转爱欲海，无明网覆大忧迫，至仁勇猛悉断除，誓亦当然是其行。</p>
  <p>世间放逸著五欲，不实分别受众苦，奉行佛教常摄心，誓度于斯是其行。</p>
  <p>众生著我入生死，求其边际不可得，普事如来获妙法，为彼宣说是其行。</p>
  <p>众生无怙病所缠，常沦恶趣起三毒，大火猛焰恒烧热，净心度彼是其行。</p>
  <p>众生迷惑失正道，常行邪径入暗宅，为彼大燃正法灯，永作照明是其行。</p>
  <p>众生漂溺诸有海，忧难无涯不可处，为彼兴造大法船，皆令得度是其行。</p>
  <p>众生无知不见本，迷惑痴狂险难中，佛哀愍彼建法桥，正念令升是其行。</p>
  <p>见诸众生在险道，老病死苦常逼迫，修诸方便无限量，誓当悉度是其行。</p>
  <p>闻法信解无疑惑，了性空寂不惊怖，随形六道遍十方，普教群迷是其行。”</p>
  <p>尔时，光明过十亿世界，遍照东方百亿世界、千亿世界、百千亿世界、那由他亿世界、百那由他亿世界、千那由他亿世界、百千那由他亿世界，如是无数无量、无边无等、不可数、不可称、不可思、不可量、不可说，尽法界、虚空界、所有世界；南、西、北方，四维、上、下，亦复如是。彼一一世界中，皆有百亿阎浮提，乃至百亿色究竟天，其中所有，悉皆明现。彼一一阎浮提中，悉见如来坐莲华藏师子之座，十佛刹微尘数菩萨所共围绕。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。</p>
  <p>尔时，一切处文殊师利菩萨，各于佛所，同时发声，说此颂言：</p>
  <p>“一念普观无量劫，无去无来亦无住，如是了知三世事，超诸方便成十力。</p>
  <p>十方无比善名称，永离诸难常欢喜，普诣一切国土中，广为宣扬如是法。</p>
  <p>为利众生供养佛，如其意获相似果，于一切法悉顺知，遍十方中现神力。</p>
  <p>从初供佛意柔忍，入深禅定观法性，普劝众生发道心，以此速成无上果。</p>
  <p>十方求法情无异，为修功德令满足，有无二相悉灭除，此人于佛为真见。</p>
  <p>普往十方诸国土，广说妙法兴义利，住于实际不动摇，此人功德同于佛。</p>
  <p>如来所转妙法轮，一切皆是菩提分，若能闻已悟法性，如是之人常见佛。</p>
  <p>不见十力空如幻，虽见非见如盲睹，分别取相不见佛，毕竟离著乃能见。</p>
  <p>众生随业种种别，十方内外难尽见，佛身无碍遍十方，不可尽见亦如是。</p>
  <p>譬如空中无量刹，无来无去遍十方，生成灭坏无所依，佛遍虚空亦如是。”</p>
  <h2>菩萨问明品第十</h2>
  <p>尔时，文殊师利菩萨问觉首菩萨言：“佛子，心性是一，云何见有种种差别？所谓：往善趣、恶趣；诸根满、缺；受生同、异；端正、丑陋；苦、乐不同；业不知心，心不知业；受不知报，报不知受；心不知受，受不知心；因不知缘，缘不知因；智不知境，境不知智？”</p>
  <p>时，觉首菩萨以颂答曰：</p>
  <p>“仁今问是义，为晓悟群蒙，我如其性答，惟仁应谛听。</p>
  <p>诸法无作用，亦无有体性，是故彼一切，各各不相知。</p>
  <p>譬如河中水，湍流竞奔逝，各各不相知，诸法亦如是。</p>
  <p>亦如大火聚，猛焰同时发，各各不相知，诸法亦如是。</p>
  <p>又如长风起，遇物咸鼓扇，各各不相知，诸法亦如是。</p>
  <p>又如众地界，展转因依住，各各不相知，诸法亦如是。</p>
  <p>眼耳鼻舌身，心意诸情根，以此常流转，而无能转者。</p>
  <p>法性本无生，示现而有生，是中无能现，亦无所现物。</p>
  <p>眼耳鼻舌身，心意诸情根，一切空无性，妄心分别有。</p>
  <p>如理而观察，一切皆无性，法眼不思议，此见非颠倒。</p>
  <p>若实若不实，若妄若非妄，世间出世间，但有假言说。”</p>
  <p>尔时，文殊师利菩萨问财首菩萨言：“佛子，一切众生非众生，云何如来随其时、随其命、随其身、随其行、随其解、随其言论、随其心乐、随其方便、随其思惟、随其观察，于如是诸众生中，为现其身，教化调伏？”</p>
  <p>时，财首菩萨以颂答曰：</p>
  <p>“此是乐寂灭，多闻者境界，我为仁宣说，仁今应谛受。</p>
  <p>分别观内身，此中谁是我？若能如是解，彼达我有无。</p>
  <p>此身假安立，住处无方所，谛了是身者，于中无所著。</p>
  <p>于身善观察，一切皆明见，知法皆虚妄，不起心分别。</p>
  <p>寿命因谁起？复因谁退灭？犹如旋火轮，初后不可知。</p>
  <p>智者能观察，一切有无常，诸法空无我，永离一切相。</p>
  <p>众报随业生，如梦不真实，念念常灭坏，如前后亦尔。</p>
  <p>世间所见法，但以心为主，随解取众相，颠倒不如实。</p>
  <p>世间所言论，一切是分别，未曾有一法，得入于法性。</p>
  <p>能缘所缘力，种种法出生，速灭不暂停，念念悉如是。”</p>
  <p>尔时，文殊师利菩萨问宝首菩萨言：“佛子，一切众生，等有四大，无我、无我所，云何而有受苦、受乐，端正、丑陋，内好、外好，少受、多受，或受现报，或受后报？然法界中，无美、无恶。”</p>
  <p>时，宝首菩萨以颂答曰：</p>
  <p>“随其所行业，如是果报生，作者无所有，诸佛之所说。</p>
  <p>譬如净明镜，随其所对质，现像各不同，业性亦如是。</p>
  <p>亦如田种子，各各不相知，自然能出生，业性亦如是。</p>
  <p>又如巧幻师，在彼四衢道，示现众色相，业性亦如是。</p>
  <p>如机关木人，能出种种声，彼无我非我，业性亦如是。</p>
  <p>亦如众鸟类，从[谷-禾+卵]而得出，音声各不同，业性亦如是。</p>
  <p>譬如胎藏中，诸根悉成就，体相无来处，业性亦如是。</p>
  <p>又如在地狱，种种诸苦事，彼悉无所从，业性亦如是。</p>
  <p>譬如转轮王，成就胜七宝，来处不可得，业性亦如是。</p>
  <p>又如诸世界，大火所烧燃，此火无来处，业性亦如是。”</p>
  <p>尔时，文殊师利菩萨问德首菩萨言：“佛子，如来所悟，唯是一法，云何乃说无量诸法，现无量刹，化无量众，演无量音，示无量身，知无量心，现无量神通，普能震动无量世界，示现无量殊胜庄严，显示无边种种境界？而法性中，此差别相，皆不可得。”</p>
  <p>时，德首菩萨以颂答曰：</p>
  <p>“佛子所问义，甚深难可了，智者能知此，常乐佛功德。</p>
  <p>譬如地性一，众生各别住，地无一异念，诸佛法如是。</p>
  <p>亦如火性一，能烧一切物，火焰无分别，诸佛法如是。</p>
  <p>亦如大海一，波涛千万异，水无种种殊，诸佛法如是。</p>
  <p>亦如风性一，能吹一切物，风无一异念，诸佛法如是。</p>
  <p>亦如大云雷，普雨一切地，雨滴无差别，诸佛法如是。</p>
  <p>亦如地界一，能生种种芽，非地有殊异，诸佛法如是。</p>
  <p>如日无云曀，普照于十方，光明无异性，诸佛法如是。</p>
  <p>亦如空中月，世间靡不见，非月往其处，诸佛法如是。</p>
  <p>譬如大梵王，应现满三千，其身无别异，诸佛法如是。”</p>
  <p>尔时，文殊师利菩萨问目首菩萨言：“佛子，如来福田等一无异，云何而见众生布施果报不同？所谓：种种色、种种形、种种家、种种根、种种财、种种主、种种眷属、种种官位、种种功德、种种智慧；而佛于彼，其心平等，无异思惟。”</p>
  <p>时，目首菩萨以颂答曰：</p>
  <p>“譬如大地一，随种各生芽，于彼无怨亲，佛福田亦然。</p>
  <p>又如水一味，因器有差别，佛福田亦然，众生心故异。</p>
  <p>亦如巧幻师，能令众欢喜，佛福田如是，令众生敬悦。</p>
  <p>如有才智王，能令大众喜，佛福田如是，令众悉安乐。</p>
  <p>譬如净明镜，随色而现像，佛福田如是，随心获众报。</p>
  <p>如阿揭陁药，能疗一切毒，佛福田如是，灭诸烦恼患。</p>
  <p>亦如日出时，照耀于世间，佛福田如是，灭除诸黑暗。</p>
  <p>亦如净满月，普照于大地，佛福田亦然，一切处平等。</p>
  <p>譬如毗蓝风，普震于大地，佛福田如是，动三有众生。</p>
  <p>譬如大火起，能烧一切物，佛福田如是，烧一切有为。”</p>
  <p>尔时，文殊师利菩萨问勤首菩萨言：“佛子，佛教是一，众生得见，云何不即悉断一切诸烦恼缚而得出离？然其色蕴、受蕴、想蕴、行蕴、识蕴，欲界、色界、无色界，无明、贪爱，无有差别，是则佛教。于诸众生，或有利益？或无利益？”</p>
  <p>时，勤首菩萨以颂答曰：</p>
  <p>“佛子善谛听，我今如实答，或有速解脱，或有难出离。</p>
  <p>若欲求除灭，无量诸过恶，当于佛法中，勇猛常精进。</p>
  <p>譬如微少火，樵湿速令灭，于佛教法中，懈怠者亦然。</p>
  <p>如钻燧求火，未出而数息，火势随止灭，懈怠者亦然。</p>
  <p>如人持日珠，不以物承影，火终不可得，懈怠者亦然。</p>
  <p>譬如赫日照，孩稚闭其目，怪言何不睹，懈怠者亦然。</p>
  <p>如人无手足，欲以芒草箭，遍射破大地，懈怠者亦然。</p>
  <p>如以一毛端，而取大海水，欲令尽干竭，懈怠者亦然。</p>
  <p>又如劫火起，欲以少水灭，于佛教法中，懈怠者亦然。</p>
  <p>如有见虚空，端居不摇动，而言普腾蹑，懈怠者亦然。”</p>
  <p>尔时，文殊师利菩萨问法首菩萨言：“佛子，如佛所说：‘若有众生，受持正法，悉能除断一切烦恼。’何故复有受持正法而不断者？随贪、瞋、痴，随慢、随覆、随忿、随恨、随嫉、随悭、随诳、随谄，势力所转，无有离心。能受持法，何故复于心行之内起诸烦恼？”</p>
  <p>时，法首菩萨以颂答曰：</p>
  <p>“佛子善谛听，所问如实义，非但以多闻，能入如来法。</p>
  <p>如人水所漂，惧溺而渴死，于法不修行，多闻亦如是。</p>
  <p>如人设美膳，自饿而不食，于法不修行，多闻亦如是。</p>
  <p>如人善方药，自疾不能救，于法不修行，多闻亦如是。</p>
  <p>如人数他宝，自无半钱分，于法不修行，多闻亦如是。</p>
  <p>如有生王宫，而受馁与寒，于法不修行，多闻亦如是。</p>
  <p>如聋奏音乐，悦彼不自闻，于法不修行，多闻亦如是。</p>
  <p>如盲缋众像，示彼不自见，于法不修行，多闻亦如是。</p>
  <p>譬如海船师，而于海中死，于法不修行，多闻亦如是。</p>
  <p>如在四衢道，广说众好事，内自无实德，不行亦如是。”</p>
  <p>尔时，文殊师利菩萨问智首菩萨言：“佛子，于佛法中，智为上首，如来何故，或为众生赞叹布施，或赞持戒，或赞堪忍，或赞精进，或赞禅定，或赞智慧，或复赞叹慈、悲、喜、舍，而终无有唯以一法，而得出离成阿耨多罗三藐三菩提者？”</p>
  <p>时，智首菩萨以颂答曰：</p>
  <p>“佛子甚希有，能知众生心，如仁所问义，谛听我今说。</p>
  <p>过去未来世，现在诸导师，无有说一法，而得于道者。</p>
  <p>佛知众生心，性分各不同，随其所应受，如是而说法。</p>
  <p>悭者为赞施，毁禁者赞戒，多瞋为赞忍，好懈赞精进。</p>
  <p>乱意赞禅定，愚痴赞智慧，不仁赞慈愍，怒害赞大悲。</p>
  <p>忧戚为赞喜，曲心赞叹舍，如是次第修，渐具诸佛法。</p>
  <p>如先立基堵，而后造宫室，施戒亦复然，菩萨众行本。</p>
  <p>譬如建城郭，为护诸人众，忍进亦如是，防护诸菩萨。</p>
  <p>譬如大力王，率土咸戴仰，定慧亦如是，菩萨所依赖。</p>
  <p>亦如转轮王，能与一切乐，四等亦如是，与诸菩萨乐。”</p>
  <p>尔时，文殊师利菩萨问贤首菩萨言：“佛子，诸佛世尊，唯以一道，而得出离，云何今见一切佛土，所有众事，种种不同？所谓：世界、众生界、说法调伏、寿量、光明、神通、众会、教仪、法住，各有差别。无有不具一切佛法，而成阿耨多罗三藐三菩提者。”</p>
  <p>时，贤首菩萨以颂答曰：</p>
  <p>“文殊法常尔，法王唯一法，一切无碍人，一道出生死。</p>
  <p>一切诸佛身，唯是一法身，一心一智慧，力无畏亦然。</p>
  <p>如本趣菩提，所有回向心，得如是刹土，众会及说法。</p>
  <p>一切诸佛刹，庄严悉圆满，随众生行异，如是见不同。</p>
  <p>佛刹与佛身，众会及言说，如是诸佛法，众生莫能见。</p>
  <p>其心已清净，诸愿皆具足，如是明达人，于此乃能睹。</p>
  <p>随众生心乐，及以业果力，如是见差别，此佛威神故。</p>
  <p>佛刹无分别，无憎无有爱，但随众生心，如是见有殊。</p>
  <p>以是于世界，所见各差别，非一切如来，大仙之过咎。</p>
  <p>一切诸世界，所应受化者，常见人中雄，诸佛法如是。”</p>
  <p>尔时，诸菩萨谓文殊师利菩萨言：“佛子，我等所解，各自说已。唯愿仁者，以妙辩才，演畅如来所有境界！何等是佛境界？何等是佛境界因？何等是佛境界度？何等是佛境界入？何等是佛境界智？何等是佛境界法？何等是佛境界说？何等是佛境界知？何等是佛境界证？何等是佛境界现？何等是佛境界广？”</p>
  <p>时，文殊师利菩萨以颂答曰：</p>
  <p>“如来深境界，其量等虚空，一切众生入，而实无所入。</p>
  <p>如来深境界，所有胜妙因，亿劫常宣说，亦复不能尽。</p>
  <p>随其心智慧，诱进咸令益，如是度众生，诸佛之境界。</p>
  <p>世间诸国土，一切皆随入，智身无有色，非彼所能见。</p>
  <p>诸佛智自在，三世无所碍，如是慧境界，平等如虚空。</p>
  <p>法界众生界，究竟无差别，一切悉了知，此是如来境。</p>
  <p>一切世界中，所有诸音声，佛智皆随了，亦无有分别。</p>
  <p>非识所能识，亦非心境界，其性本清净，开示诸群生。</p>
  <p>非业非烦恼，无物无住处，无照无所行，平等行世间。</p>
  <p>一切众生心，普在三世中，如来于一念，一切悉明达。”</p>
  <p>尔时，此娑婆世界中，一切众生所有法差别、业差别、世间差别、身差别、根差别、受生差别、持戒果差别、犯戒果差别、国土果差别，以佛神力，悉皆明现。如是，东方百千亿那由他无数无量、无边无等、不可数、不可称、不可思、不可量、不可说，尽法界、虚空界、一切世界中，所有众生法差别，乃至国土果差别，悉以佛神力故，分明显现；南、西、北方，四维、上、下，亦复如是。</p>
</body></html>