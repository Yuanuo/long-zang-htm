<!DOCTYPE html>
<html>
<head>
  <meta charset="utf-8"/>
  <meta name="author" content="实叉难陀/唐"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>大方广佛华严经卷第十九</title>
</head>
<body>
  <h1 class="head">大方广佛华严经卷第十九</h1>
  <h2>升夜摩天宫品第十九</h2>
  <p>尔时，如来威神力故，十方一切世界，一一四天下南阎浮提及须弥顶上，皆见如来处于众会。彼诸菩萨悉以佛神力故而演说法，莫不自谓恒对于佛。尔时，世尊不离一切菩提树下及须弥山顶，而向于彼夜摩天宫宝庄严殿。</p>
  <p>时，夜摩天王遥见佛来，即以神力，于其殿内化作宝莲华藏师子之座，百万层级以为庄严，百万金网以为交络，百万华帐、百万鬘帐、百万香帐、百万宝帐弥覆其上，华盖、鬘盖、香盖、宝盖各亦百万周回布列，百万光明而为照曜。百万夜摩天王恭敬顶礼；百万梵王踊跃欢喜；百万菩萨称扬赞叹；百万天乐各奏百万种法音，相续不断；百万种华云，百万种鬘云，百万种庄严具云，百万种衣云，周匝弥覆；百万种摩尼云，光明照曜。从百万种善根所生，百万诸佛之所护持，百万种福德之所增长，百万种深心、百万种誓愿之所严净，百万种行之所生起，百万种法之所建立，百万种神通之所变现，恒出百万种言音显示诸法。</p>
  <p>时，彼天王敷置座已，向佛世尊曲躬合掌，恭敬尊重而白佛言：“善来世尊！善来善逝！善来如来、应、正等觉！唯愿哀愍，处此宫殿！”</p>
  <p>时，佛受请，即升宝殿；一切十方，悉亦如是。</p>
  <p>尔时，天王即自忆念过去佛所所种善根，承佛威力而说颂言：</p>
  <p>“名称如来闻十方，诸吉祥中最无上，彼曾入此摩尼殿，是故此处最吉祥。</p>
  <p>宝王如来世间灯，诸吉祥中最无上，彼曾入此清净殿，是故此处最吉祥。</p>
  <p>喜目如来见无碍，诸吉祥中最无上，彼曾入此庄严殿，是故此处最吉祥。</p>
  <p>燃灯如来照世间，诸吉祥中最无上，彼曾入此殊胜殿，是故此处最吉祥。</p>
  <p>饶益如来利世间，诸吉祥中最无上，彼曾入此无垢殿，是故此处最吉祥。</p>
  <p>善觉如来无有师，诸吉祥中最无上，彼曾入此宝香殿，是故此处最吉祥。</p>
  <p>胜天如来世中灯，诸吉祥中最无上，彼曾入此妙香殿，是故此处最吉祥。</p>
  <p>无去如来论中雄，诸吉祥中最无上，彼曾入此普眼殿，是故此处最吉祥。</p>
  <p>无胜如来具众德，诸吉祥中最无上，彼曾入此善严殿，是故此处最吉祥。</p>
  <p>苦行如来利世间，诸吉祥中最无上，彼曾入此普严殿，是故此处最吉祥。”</p>
  <p>如此世界中夜摩天王，承佛神力，忆念往昔诸佛功德，称扬赞叹；十方世界夜摩天王，悉亦如是，叹佛功德。尔时，世尊入摩尼庄严殿，于宝莲华藏师子座上结跏趺坐。此殿忽然广博宽容，如其天众诸所住处；十方世界，悉亦如是。</p>
  <h2>夜摩宫中偈赞品第二十</h2>
  <p>尔时，佛神力故，十方各有一大菩萨，一一各与佛刹微尘数菩萨俱，从十万佛刹微尘数国土外诸世界中而来集会，其名曰：功德林菩萨、慧林菩萨、胜林菩萨、无畏林菩萨、惭愧林菩萨、精进林菩萨、力林菩萨、行林菩萨、觉林菩萨、智林菩萨。此诸菩萨所从来国，所谓：亲慧世界、幢慧世界、宝慧世界、胜慧世界、灯慧世界、金刚慧世界、安乐慧世界、日慧世界、净慧世界、梵慧世界。此诸菩萨各于佛所净修梵行，所谓：常住眼佛、无胜眼佛、无住眼佛、不动眼佛、天眼佛、解脱眼佛、审谛眼佛、明相眼佛、最上眼佛、绀青眼佛。是诸菩萨至佛所已，顶礼佛足，随所来方，各化作摩尼藏师子之座，于其座上结跏趺坐。如此世界中，夜摩天上菩萨来集；一切世界，悉亦如是，其诸菩萨、世界、如来，所有名号悉等无别。</p>
  <p>尔时，世尊从两足上放百千亿妙色光明，普照十方一切世界。夜摩宫中，佛及大众靡不皆现。</p>
  <p>尔时，功德林菩萨承佛威力，普观十方而说颂言：</p>
  <p>“佛放大光明，普照于十方，悉见天人尊，通达无障碍。</p>
  <p>佛坐夜摩宫，普遍十方界，此事甚奇特，世间所希有。</p>
  <p>须夜摩天王，偈赞十如来，如此会所见，一切处咸尔。</p>
  <p>彼诸菩萨众，皆同我等名，十方一切处，演说无上法。</p>
  <p>所从诸世界，名号亦无别，各于其佛所，净修于梵行。</p>
  <p>彼诸如来等，名号悉亦同，国土皆丰乐，神力悉自在。</p>
  <p>十方一切处，皆谓佛在此，或见在人间，或见住天宫。</p>
  <p>如来普安住，一切诸国土，我等今见佛，处此天宫殿。</p>
  <p>昔发菩提愿，普及十方界，是故佛威力，充遍难思议。</p>
  <p>远离世所贪，具足无边德，故获神通力，众生靡不见。</p>
  <p>游行十方界，如空无所碍，一身无量身，其相不可得。</p>
  <p>佛功德无边，云何可测知？无住亦无去，普入于法界。”</p>
  <p>尔时，慧林菩萨承佛威力，普观十方而说颂言：</p>
  <p>“世间大导师，离垢无上尊，不可思议劫，难可得值遇。</p>
  <p>佛放大光明，世间靡不见，为众广开演，饶益诸群生。</p>
  <p>如来出世间，为世除痴冥，如是世间灯，希有难可见。</p>
  <p>已修施戒忍，精进及禅定，般若波罗蜜，以此照世间。</p>
  <p>如来无与等，求比不可得，不了法真实，无有能得见。</p>
  <p>佛身及神通，自在难思议，无去亦无来，说法度众生。</p>
  <p>若有得见闻，清净天人师，永出诸恶趣，舍离一切苦。</p>
  <p>无量无数劫，修习菩提行，不能知此义，不可得成佛。</p>
  <p>不可思议劫，供养无量佛，若能知此义，功德超于彼。</p>
  <p>无量刹珍宝，满中施于佛，不能知此义，终不成菩提。”</p>
  <p>尔时，胜林菩萨承佛威力，普观十方而说颂言：</p>
  <p>“譬如孟夏月，空净无云曀，赫日扬光晖，十方靡不充。</p>
  <p>其光无限量，无有能测知，有目斯尚然，何况盲冥者。</p>
  <p>诸佛亦如是，功德无边际，不可思议劫，莫能分别知。</p>
  <p>诸法无来处，亦无能作者，无有所从生，不可得分别。</p>
  <p>一切法无来，是故无有生，以生无有故，灭亦不可得。</p>
  <p>一切法无生，亦复无有灭，若能如是解，斯人见如来。</p>
  <p>诸法无生故，自性无所有，如是分别知，此人达深义。</p>
  <p>以法无性故，无有能了知，如是解于法，究竟无所解。</p>
  <p>所说有生者，以现诸国土，能知国土性，其心不迷惑。</p>
  <p>世间国土性，观察悉如实，若能于此知，善说一切义。”</p>
  <p>尔时，无畏林菩萨承佛威力，普观十方而说颂言：</p>
  <p>“如来广大身，究竟于法界，不离于此座，而遍一切处。</p>
  <p>若闻如是法，恭敬信乐者，永离三恶道，一切诸苦难。</p>
  <p>设往诸世界，无量不可数，专心欲听闻，如来自在力。</p>
  <p>如是诸佛法，是无上菩提，假使欲暂闻，无有能得者。</p>
  <p>若有于过去，信如是佛法，已成两足尊，而作世间灯。</p>
  <p>若有当得闻，如来自在力，闻已能生信，彼亦当成佛。</p>
  <p>若有于现在，能信此佛法，亦当成正觉，说法无所畏。</p>
  <p>无量无数劫，此法甚难值，若有得闻者，当知本愿力。</p>
  <p>若有能受持，如是诸佛法，持已广宣说，此人当成佛。</p>
  <p>况复勤精进，坚固心不舍，当知如是人，决定成菩提。”</p>
  <p>尔时，惭愧林菩萨承佛威力，普观十方而说颂言：</p>
  <p>“若人得闻是，希有自在法，能生欢喜心，疾除疑惑网。</p>
  <p>一切知见人，自说如是言，如来无不知，是故难思议。</p>
  <p>无有从无智，而生于智慧，世间常暗冥，是故无能生。</p>
  <p>如色及非色，此二不为一，智无智亦然，其体各殊异。</p>
  <p>如相与无相，生死及涅槃，分别各不同，智无智如是。</p>
  <p>世界始成立，无有败坏相，智无智亦然，二相非一时。</p>
  <p>如菩萨初心，不与后心俱，智无智亦然，二心不同时。</p>
  <p>譬如诸识身，各各无和合，智无智如是，究竟无和合。</p>
  <p>如阿伽陀药，能灭一切毒，有智亦如是，能灭于无智。</p>
  <p>如来无有上，亦无与等者，一切无能比，是故难值遇。”</p>
  <p>尔时，精进林菩萨承佛威力，普观十方而说颂言：</p>
  <p>“诸法无差别，无有能知者，唯佛与佛知，智慧究竟故。</p>
  <p>如金与金色，其性无差别，法非法亦然，体性无有异。</p>
  <p>众生非众生，二俱无真实，如是诸法性，实义俱非有。</p>
  <p>譬如未来世，无有过去相，诸法亦如是，无有一切相。</p>
  <p>譬如生灭相，种种皆非实，诸法亦复然，自性无所有。</p>
  <p>涅槃不可取，说时有二种，诸法亦复然，分别有殊异。</p>
  <p>如依所数物，而有于能数，彼性无所有，如是了知法。</p>
  <p>譬如算数法，增一至无量，数法无体性，智慧故差别。</p>
  <p>譬如诸世间，劫烧有终尽，虚空无损败，佛智亦如是。</p>
  <p>如十方众生，各取虚空相，诸佛亦如是，世间妄分别。”</p>
  <p>尔时，力林菩萨承佛威力，普观十方而说颂言：</p>
  <p>“一切众生界，皆在三世中，三世诸众生，悉在五蕴中。</p>
  <p>诸蕴业为本，诸业心为本，心法犹如幻，世间亦如是。</p>
  <p>世间非自作，亦复非他作，而其得有成，亦复得有坏。</p>
  <p>世间虽有成，世间虽有坏，了达世间者，此二不应说。</p>
  <p>云何为世间？云何非世间？世间非世间，但是名差别。</p>
  <p>三世五蕴法，说名为世间，彼灭非世间，如是但假名。</p>
  <p>云何说诸蕴？诸蕴有何性？蕴性不可灭，是故说无生。</p>
  <p>分别此诸蕴，其性本空寂，空故不可灭，此是无生义。</p>
  <p>众生既如是，诸佛亦复然，佛及诸佛法，自性无所有。</p>
  <p>能知此诸法，如实不颠倒，一切知见人，常见在其前。”</p>
  <p>尔时，行林菩萨承佛威力，普观十方而说颂言：</p>
  <p>“譬如十方界，一切诸地种，自性无所有，无处不周遍。</p>
  <p>佛身亦如是，普遍诸世界，种种诸色相，无住无来处。</p>
  <p>但以诸业故，说名为众生，亦不离众生，而有业可得。</p>
  <p>业性本空寂，众生所依止，普作众色相，亦复无来处。</p>
  <p>如是诸色相，业力难思议，了达其根本，于中无所见。</p>
  <p>佛身亦如是，不可得思议，种种诸色相，普现十方刹。</p>
  <p>身亦非是佛，佛亦非是身，但以法为身，通达一切法。</p>
  <p>若能见佛身，清净如法性，此人于佛法，一切无疑惑。</p>
  <p>若见一切法，本性如涅槃，是则见如来，究竟无所住。</p>
  <p>若修习正念，明了见正觉，无相无分别，是名法王子。”</p>
  <p>尔时，觉林菩萨承佛威力，普观十方而说颂言：</p>
  <p>“譬如工画师，分布诸彩色，虚妄取异相，大种无差别。</p>
  <p>大种中无色，色中无大种，亦不离大种，而有色可得。</p>
  <p>心中无彩画，彩画中无心，然不离于心，有彩画可得。</p>
  <p>彼心恒不住，无量难思议，示现一切色，各各不相知。</p>
  <p>譬如工画师，不能知自心，而由心故画，诸法性如是。</p>
  <p>心如工画师，能画诸世间，五蕴悉从生，无法而不造。</p>
  <p>如心佛亦尔，如佛众生然，应知佛与心，体性皆无尽。</p>
  <p>若人知心行，普造诸世间，是人则见佛，了佛真实性。</p>
  <p>心不住于身，身亦不住心，而能作佛事，自在未曾有。</p>
  <p>若人欲了知，三世一切佛，应观法界性，一切唯心造。”</p>
  <p>尔时，智林菩萨承佛威力，普观十方而说颂言：</p>
  <p>“所取不可取，所见不可见，所闻不可闻，一心不思议。</p>
  <p>有量及无量，二俱不可取，若有人欲取，毕竟无所得。</p>
  <p>不应说而说，是为自欺诳，己事不成就，不令众欢喜。</p>
  <p>有欲赞如来，无边妙色身，尽于无数劫，无能尽称述。</p>
  <p>譬如随意珠，能现一切色，无色而现色，诸佛亦如是。</p>
  <p>又如净虚空，非色不可见，虽现一切色，无能见空者。</p>
  <p>诸佛亦如是，普现无量色，非心所行处，一切莫能睹。</p>
  <p>虽闻如来声，音声非如来，亦不离于声，能知正等觉。</p>
  <p>菩提无来去，离一切分别，云何于是中，自言能得见？</p>
  <p>诸佛无有法，佛于何有说？但随其自心，谓说如是法。”</p>
  <h2>十行品第二十一之一</h2>
  <p>尔时，功德林菩萨承佛神力，入菩萨善思惟三昧。入是三昧已，十方各过万佛刹微尘数世界外，有万佛刹微尘数诸佛，皆号功德林，而现其前，告功德林菩萨言：“善哉！佛子，乃能入此善思惟三昧。善男子，此是十方各万佛刹微尘数同名诸佛共加于汝，亦是毗卢遮那如来往昔愿力、威神之力，及诸菩萨众善根力，令汝入是三昧而演说法。为增长佛智故，深入法界故，了知众生界故，所入无碍故，所行无障故，得无量方便故，摄取一切智性故，觉悟一切诸法故，知一切诸根故，能持说一切法故，所谓：发起诸菩萨十种行。善男子，汝当承佛威神之力而演此法。”</p>
  <p>是时，诸佛即与功德林菩萨无碍智、无著智、无断智、无师智、无痴智、无异智、无失智、无量智、无胜智、无懈智、无夺智。何以故？此三昧力，法如是故。</p>
  <p>尔时，诸佛各伸右手，摩功德林菩萨顶。</p>
  <p>时，功德林菩萨即从定起，告诸菩萨言：“佛子，菩萨行不可思议，与法界、虚空界等。何以故？菩萨摩诃萨学三世诸佛而修行故。佛子，何等是菩萨摩诃萨行？佛子，菩萨摩诃萨有十种行，三世诸佛之所宣说。何等为十？一者、欢喜行，二者、饶益行，三者、无违逆行，四者、无屈挠行，五者、无痴乱行，六者、善现行，七者、无著行，八者、难得行，九者、善法行，十者、真实行。是为十。</p>
  <p>“佛子，何等为菩萨摩诃萨欢喜行？佛子，此菩萨为大施主，凡所有物悉能惠施；其心平等，无有悔吝，不望果报，不求名称，不贪利养；但为救护一切众生，摄受一切众生，饶益一切众生；为学习诸佛本所修行，忆念诸佛本所修行，爱乐诸佛本所修行，清净诸佛本所修行，增长诸佛本所修行，住持诸佛本所修行，显现诸佛本所修行，演说诸佛本所修行，令诸众生离苦得乐。佛子，菩萨摩诃萨修此行时，令一切众生欢喜爱乐；随诸方土有贫乏处，以愿力故，往生于彼，豪贵大富，财宝无尽。假使于念念中，有无量无数众生诣菩萨所，白言：‘仁者，我等贫乏，靡所资赡，饥羸困苦，命将不全。唯愿慈哀，施我身肉，令我得食，以活其命！’尔时，菩萨即便施之，令其欢喜，心得满足。如是无量百千众生而来乞求，菩萨于彼曾无退怯，但更增长慈悲之心。以是众生咸来乞求，菩萨见之，倍复欢喜，作如是念：‘我得善利！此等众生是我福田、是我善友，不求不请而来教我入佛法中。我今应当如是修学，不违一切众生之心。’又作是念：‘愿我已作、现作、当作所有善根，令我未来于一切世界、一切众生中受广大身，以是身肉充足一切饥苦众生。乃至若有一小众生未得饱足，愿不舍命，所割身肉，亦无有尽。以此善根，愿得阿耨多罗三藐三菩提，证大涅槃；愿诸众生食我肉者，亦得阿耨多罗三藐三菩提，获平等智，具诸佛法，广作佛事，乃至入于无余涅槃。若一众生心不满足，我终不证阿耨多罗三藐三菩提。’菩萨如是利益众生而无我想、众生想、有想、命想、种种想、补伽罗想、人想、摩纳婆想、作者想、受者想，但观法界、众生界，无边际法、空法、无所有法、无相法、无体法、无处法、无依法、无作法。作是观时，不见自身，不见施物，不见受者，不见福田，不见业，不见报，不见果，不见大果，不见小果。尔时，菩萨观去、来、今一切众生所受之身寻即坏灭，便作是念：‘奇哉！众生愚痴无智，于生死内受无数身，危脆不停，速归坏灭，若已坏灭，若今坏灭，若当坏灭，而不能以不坚固身求坚固身。我当尽学诸佛所学，证一切智，知一切法，为诸众生说三世平等、随顺寂静、不坏法性，令其永得安隐快乐。’佛子，是名菩萨摩诃萨第一欢喜行。</p>
  <p>“佛子，何等为菩萨摩诃萨饶益行？此菩萨护持净戒，于色、声、香、味、触，心无所著，亦为众生如是宣说；不求威势，不求种族，不求富饶，不求色相，不求王位，如是一切皆无所著，但坚持净戒，作如是念：‘我持净戒，必当舍离一切缠缚、贪求、热恼、诸难、逼迫、毁谤、乱浊，得佛所赞平等正法。’佛子，菩萨如是持净戒时，于一日中，假使无数百千亿那由他诸大恶魔诣菩萨所，一一各将无量无数百千亿那由他天女──皆于五欲善行方便，端正姝丽倾惑人心，执持种种珍玩之具，欲来惑乱菩萨道意。尔时，菩萨作如是念：‘此五欲者，是障道法，乃至障碍无上菩提。’是故不生一念欲想，心净如佛；唯除方便教化众生，而不舍于一切智心。佛子，菩萨不以欲因缘故恼一众生，宁舍身命，而终不作恼众生事。菩萨自得见佛已来，未曾心生一念欲想，何况从事，若或从事，无有是处！尔时，菩萨但作是念：‘一切众生于长夜中，想念五欲，趣向五欲，贪著五欲。其心决定耽染沉溺，随其流转，不得自在。我今应当令此诸魔及诸天女，一切众生住无上戒；住净戒已，于一切智，心无退转，得阿耨多罗三藐三菩提，乃至入于无余涅槃。何以故？此是我等所应作业，应随诸佛如是修学。作是学已，离诸恶行、计我、无知，以智入于一切佛法，为众生说，令除颠倒。然知不离众生有颠倒，不离颠倒有众生；不于颠倒内有众生，不于众生内有颠倒；亦非颠倒是众生，亦非众生是颠倒；颠倒非内法，颠倒非外法；众生非内法，众生非外法。一切诸法虚妄不实，速起速灭无有坚固，如梦如影，如幻如化，诳惑愚夫。如是解者，即能觉了一切诸行，通达生死及与涅槃，证佛菩提；自得度，令他得度；自解脱，令他解脱；自调伏，令他调伏；自寂静，令他寂静；自安隐，令他安隐；自离垢，令他离垢；自清净，令他清净；自涅槃，令他涅槃；自快乐，令他快乐。’佛子，此菩萨复作是念：‘我当随顺一切如来，离一切世间行，具一切诸佛法，住无上平等处，等观众生，明达境界，离诸过失，断诸分别，舍诸执著，善巧出离，心恒安住无上、无说、无依、无动、无量、无边、无尽、无色甚深智慧。’佛子，是名菩萨摩诃萨第二饶益行。</p>
  <p>“佛子，何等为菩萨摩诃萨无违逆行？此菩萨常修忍法，谦下恭敬；不自害，不他害，不两害；不自取，不他取，不两取；不自著，不他著，不两著；亦不贪求名闻利养，但作是念：‘我当常为众生说法，令离一切恶，断贪、瞋、痴、憍慢、覆藏、悭嫉、谄诳，令恒安住忍辱柔和。’佛子，菩萨成就如是忍法。假使有百千亿那由他阿僧祇众生来至其所，一一众生化作百千亿那由他阿僧祇口，一一口出百千亿那由他阿僧祇语，所谓：不可喜语、非善法语、不悦意语、不可爱语、非仁贤语、非圣智语、非圣相应语、非圣亲近语、深可厌恶语、不堪听闻语，以是言辞毁辱菩萨。又此众生一一各有百千亿那由他阿僧祇手，一一手各执百千亿那由他阿僧祇器仗逼害菩萨。如是经于阿僧祇劫，曾无休息。菩萨遭此极大楚毒，身毛皆竖，命将欲断，作是念言：‘我因是苦，心若动乱，则自不调伏、自不守护、自不明了、自不修习、自不正定、自不寂静、自不爱惜、自生执著，何能令他心得清净？’菩萨尔时复作是念：‘我从无始劫，住于生死，受诸苦恼。’如是思惟，重自劝励，令心清净，而得欢喜。善自调摄，自能安住于佛法中，亦令众生同得此法。复更思惟：‘此身空寂，无我、我所，无有真实，性空无二；若苦若乐，皆无所有，诸法空故。我当解了，广为人说，令诸众生灭除此见。是故我今虽遭苦毒，应当忍受，为慈念众生故，饶益众生故，安乐众生故，怜愍众生故，摄受众生故，不舍众生故，自得觉悟故，令他觉悟故，心不退转故，趣向佛道故。’是名菩萨摩诃萨第三无违逆行。</p>
  <p>“佛子，何等为菩萨摩诃萨无屈挠行？此菩萨修诸精进，所谓：第一精进、大精进、胜精进、殊胜精进、最胜精进、最妙精进、上精进、无上精进、无等精进、普遍精进。性无三毒、性无憍慢、性不覆藏、性不悭嫉、性无谄诳、性自惭愧，终不为恼一众生故而行精进，但为断一切烦恼故而行精进，但为拔一切惑本故而行精进，但为除一切习气故而行精进，但为知一切众生界故而行精进，但为知一切众生死此生彼故而行精进，但为知一切众生烦恼故而行精进，但为知一切众生心乐故而行精进，但为知一切众生境界故而行精进，但为知一切众生诸根胜劣故而行精进，但为知一切众生心行故而行精进，但为知一切法界故而行精进，但为知一切佛法根本性故而行精进，但为知一切佛法平等性故而行精进，但为知三世平等性故而行精进，但为得一切佛法智光明故而行精进，但为证一切佛法智故而行精进，但为知一切佛法一实相故而行精进，但为知一切佛法无边际故而行精进，但为得一切佛法广大决定善巧智故而行精进，但为得分别演说一切佛法句义智故而行精进。佛子，菩萨摩诃萨成就如是精进行已，设有人言：‘汝颇能为无数世界所有众生，以一一众生故，于阿鼻地狱，经无数劫备受众苦，令彼众生一一得值无数诸佛出兴于世，以见佛故，具受众乐，乃至入于无余涅槃，汝乃当成阿耨多罗三藐三菩提，能尔不耶？’答言：‘我能。’设复有人作如是言：‘有无量阿僧祇大海，汝当以一毛端滴之令尽；有无量阿僧祇世界，尽抹为尘。彼滴及尘，一一数之，悉知其数。为众生故，经尔许劫，于念念中受苦不断。’菩萨不以闻此语故而生一念悔恨之心，但更增上欢喜踊跃，深自庆幸得大善利：‘以我力故，令彼众生永脱诸苦。’菩萨以此所行方便，于一切世界中，令一切众生乃至究竟无余涅槃。是名菩萨摩诃萨第四无屈挠行。</p>
  <p>“佛子，何等为菩萨摩诃萨离痴乱行？此菩萨成就正念，心无散乱，坚固不动，最上清净，广大无量，无有迷惑。以是正念故，善解世间一切语言，能持出世诸法言说，所谓：能持色法、非色法言说，能持建立色自性言说，乃至能持建立受、想、行、识自性言说，心无痴乱。于世间中，死此生彼，心无痴乱；入胎出胎，心无痴乱；发菩提意，心无痴乱；事善知识，心无痴乱；勤修佛法，心无痴乱；觉知魔事，心无痴乱；离诸魔业，心无痴乱；于不可说劫，修菩萨行，心无痴乱。此菩萨成就如是无量正念，于无量阿僧祇劫中，从诸佛、菩萨、善知识所，听闻正法，所谓：甚深法、广大法、庄严法、种种庄严法、演说种种名句文身法、菩萨庄严法、佛神力光明无上法、正希望决定解清净法、不著一切世间法、分别一切世间法、甚广大法、离痴翳照了一切众生法、一切世间共法不共法、菩萨智无上法、一切智自在法。菩萨听闻如是法已，经阿僧祇劫，不忘不失，心常忆念，无有间断。何以故？菩萨摩诃萨于无量劫修诸行时，终不恼乱一众生，令失正念；不坏正法，不断善根，心常增长广大智故。复次，此菩萨摩诃萨，种种音声不能惑乱，所谓：高大声、粗浊声、极令人恐怖声、悦意声、不悦意声、喧乱耳识声、沮坏六根声。此菩萨闻如是等无量无数好恶音声，假使充满阿僧祇世界，未曾一念心有散乱，所谓：正念不乱、境界不乱、三昧不乱、入甚深法不乱、行菩提行不乱、发菩提心不乱、忆念诸佛不乱、观真实法不乱、化众生智不乱、净众生智不乱、决了甚深义不乱。不作恶业故，无恶业障；不起烦恼故，无烦恼障；不轻慢法故，无有法障；不诽谤正法故，无有报障。佛子，如上所说如是等声，一一充满阿僧祇世界，于无量无数劫未曾断绝，悉能坏乱众生身心一切诸根，而不能坏此菩萨心。菩萨入三昧中，住于圣法，思惟观察一切音声，善知音声生、住、灭相，善知音声生、住、灭性。如是闻已，不生于贪，不起于瞋，不失于念，善取其相而不染著；知一切声皆无所有，实不可得，无有作者，亦无本际，与法界等，无有差别。菩萨如是成就寂静身、语、意行，至一切智，永不退转；善入一切诸禅定门，知诸三昧同一体性，了一切法无有边际，得一切法真实智慧，得离音声甚深三昧，得阿僧祇诸三昧门，增长无量广大悲心。是时，菩萨于一念中，得无数百千三昧，闻如是声，心不惑乱，令其三昧渐更增广。作如是念：‘我当令一切众生安住无上清净念中，于一切智得不退转，究竟成就无余涅槃。’是名菩萨摩诃萨第五离痴乱行。</p>
  <p>“佛子，何等为菩萨摩诃萨善现行？此菩萨身业清净、语业清净、意业清净，住无所得、示无所得身语意业，能知三业皆无所有、无虚妄故，无有系缚；凡所示现，无性无依；住如实心，知无量心自性，知一切法自性，无得无相，甚深难入；住于正位真如法性，方便出生而无业报；不生不灭，住涅槃界，住寂静性；住于真实无性之性，言语道断，超诸世间，无有所依；入离分别无缚著法，入最胜智真实之法，入非诸世间所能了知出世间法。此是菩萨善巧方便示现生相。佛子，此菩萨作如是念：‘一切众生，无性为性；一切诸法，无为为性；一切国土，无相为相。一切三世，唯有言说；一切言说，于诸法中，无有依处；一切诸法，于言说中，亦无依处。’菩萨如是解一切法皆悉甚深，一切世间皆悉寂静，一切佛法无所增益。佛法不异世间法，世间法不异佛法；佛法、世间法，无有杂乱，亦无差别。了知法界体性平等，普入三世，永不舍离大菩提心，恒不退转化众生心，转更增长大慈悲心，与一切众生作所依处。菩萨尔时复作是念：‘我不成熟众生，谁当成熟？我不调伏众生，谁当调伏？我不教化众生，谁当教化？我不觉悟众生，谁当觉悟？我不清净众生，谁当清净？此我所宜、我所应作。’复作是念：‘若我自解此甚深法，唯我一人于阿耨多罗三藐三菩提独得解脱；而诸众生盲冥无目，入大险道，为诸烦恼之所缠缚。如重病人恒受苦痛，处贪爱狱不能自出，不离地狱、饿鬼、畜生、阎罗王界，不能灭苦，不舍恶业，常处痴暗，不见真实，轮回生死，无得出离，住于八难，众垢所著，种种烦恼覆障其心，邪见所迷，不行正道。’菩萨如是观诸众生，作是念言：‘若此众生未成熟、未调伏，舍而取证阿耨多罗三藐三菩提，是所不应。我当先化众生，于不可说不可说劫行菩萨行；未成熟者，先令成熟；未调伏者，先令调伏。’是菩萨住此行时，诸天、魔、梵、沙门、婆罗门，一切世间乾闼婆、阿修罗等，若有得见，暂同住止，恭敬尊重，承事供养，及暂耳闻一经心者；如是所作，悉不唐捐，必定当成阿耨多罗三藐三菩提。是名菩萨摩诃萨第六善现行。</p>
</body></html>