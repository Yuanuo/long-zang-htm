<!DOCTYPE html>
<html>
<head>
  <meta charset="utf-8"/>
  <meta name="author" content="实叉难陀/唐"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>大方广佛华严经卷第十四</title>
</head>
<body>
  <h1 class="head">大方广佛华严经卷第十四</h1>
  <h2>净行品第十一</h2>
  <p>尔时，智首菩萨问文殊师利菩萨言：“佛子，菩萨云何得无过失身、语、意业？云何得不害身、语、意业？云何得不可毁身、语、意业？云何得不可坏身、语、意业？云何得不退转身、语、意业？云何得不可动身、语、意业？云何得殊胜身、语、意业？云何得清净身、语、意业？云何得无染身、语、意业？云何得智为先导身、语、意业？云何得生处具足、种族具足、家具足、色具足、相具足、念具足、慧具足、行具足、无畏具足、觉悟具足？云何得胜慧、第一慧、最上慧、最胜慧、无量慧、无数慧、不思议慧、无与等慧、不可量慧、不可说慧？云何得因力、欲力、方便力、缘力、所缘力、根力、观察力、奢摩他力、毗钵舍那力、思惟力？云何得蕴善巧、界善巧、处善巧、缘起善巧、欲界善巧、色界善巧、无色界善巧、过去善巧、未来善巧、现在善巧？云何善修习念觉分、择法觉分、精进觉分、喜觉分、猗觉分、定觉分、舍觉分、空、无相、无愿？云何得圆满檀波罗蜜、尸波罗蜜、羼提波罗蜜、毗梨耶波罗蜜、禅那波罗蜜、般若波罗蜜，及以圆满慈、悲、喜、舍？云何得处非处智力、过未现在业报智力、根胜劣智力、种种界智力、种种解智力、一切至处道智力、禅解脱三昧染净智力、宿住念智力、无障碍天眼智力、断诸习智力？云何常得天王、龙王、夜叉王、乾闼婆王、阿修罗王、迦楼罗王、紧那罗王、摩睺罗伽王、人王、梵王之所守护，恭敬供养？云何得与一切众生为依、为救、为归、为趣、为炬、为明、为照、为导、为胜导、为普导？云何于一切众生中，为第一、为大、为胜、为最胜、为妙、为极妙、为上、为无上、为无等、为无等等？”</p>
  <p>尔时，文殊师利菩萨告智首菩萨言：“善哉！佛子，汝今为欲多所饶益，多所安隐，哀愍世间，利乐天人，问如是义。佛子，若诸菩萨善用其心，则获一切胜妙功德；于诸佛法，心无所碍，住去、来、今诸佛之道；随众生住，恒不舍离；如诸法相，悉能通达；断一切恶，具足众善；当如普贤，色像第一，一切行愿皆得具足；于一切法，无不自在，而为众生第二导师。佛子，云何用心能获一切胜妙功德？佛子：</p>
  <p>“菩萨在家，当愿众生：知家性空，免其逼迫。</p>
  <p>孝事父母，当愿众生：善事于佛，护养一切。</p>
  <p>妻子集会，当愿众生：冤亲平等，永离贪著。</p>
  <p>若得五欲，当愿众生：拔除欲箭，究竟安隐。</p>
  <p>妓乐聚会，当愿众生：以法自娱，了妓非实。</p>
  <p>若在宫室，当愿众生：入于圣地，永除秽欲。</p>
  <p>著璎珞时，当愿众生：舍诸伪饰，到真实处。</p>
  <p>上升楼阁，当愿众生：升正法楼，彻见一切。</p>
  <p>若有所施，当愿众生：一切能舍，心无爱著。</p>
  <p>众会聚集，当愿众生：舍众聚法，成一切智。</p>
  <p>若在厄难，当愿众生：随意自在，所行无碍。</p>
  <p>舍居家时，当愿众生：出家无碍，心得解脱。</p>
  <p>入僧伽蓝，当愿众生：演说种种，无乖诤法。</p>
  <p>诣大小师，当愿众生：巧事师长，习行善法。</p>
  <p>求请出家，当愿众生：得不退法，心无障碍。</p>
  <p>脱去俗服，当愿众生：勤修善根，舍诸罪轭。</p>
  <p>剃除须发，当愿众生：永离烦恼，究竟寂灭。</p>
  <p>著袈裟衣，当愿众生：心无所染，具大仙道。</p>
  <p>正出家时，当愿众生：同佛出家，救护一切。</p>
  <p>自归于佛，当愿众生：绍隆佛种，发无上意。</p>
  <p>自归于法，当愿众生：深入经藏，智慧如海。</p>
  <p>自归于僧，当愿众生：统理大众，一切无碍。</p>
  <p>受学戒时，当愿众生：善学于戒，不作众恶。</p>
  <p>受阇梨教，当愿众生：具足威仪，所行真实。</p>
  <p>受和尚教，当愿众生：入无生智，到无依处。</p>
  <p>受具足戒，当愿众生：具诸方便，得最胜法。</p>
  <p>若入堂宇，当愿众生：升无上堂，安住不动。</p>
  <p>若敷床座，当愿众生：开敷善法，见真实相。</p>
  <p>正身端坐，当愿众生：坐菩提座，心无所著。</p>
  <p>结跏趺坐，当愿众生：善根坚固，得不动地。</p>
  <p>修行于定，当愿众生：以定伏心，究竟无余。</p>
  <p>若修于观，当愿众生：见如实理，永无乖诤。</p>
  <p>舍跏趺坐，当愿众生：观诸行法，悉归散灭。</p>
  <p>下足住时，当愿众生：心得解脱，安住不动。</p>
  <p>若举于足，当愿众生：出生死海，具众善法。</p>
  <p>著下裙时，当愿众生：服诸善根，具足惭愧。</p>
  <p>整衣束带，当愿众生：检束善根，不令散失。</p>
  <p>若著上衣，当愿众生：获胜善根，至法彼岸。</p>
  <p>著僧伽梨，当愿众生：入第一位，得不动法。</p>
  <p>手执杨枝，当愿众生：皆得妙法，究竟清净。</p>
  <p>嚼杨枝时，当愿众生：其心调净，噬诸烦恼。</p>
  <p>大小便时，当愿众生：弃贪瞋痴，蠲除罪法。</p>
  <p>事讫就水，当愿众生：出世法中，速疾而往。</p>
  <p>洗涤形秽，当愿众生：清净调柔，毕竟无垢。</p>
  <p>以水盥掌，当愿众生：得清净手，受持佛法。</p>
  <p>以水洗面，当愿众生：得净法门，永无垢染。</p>
  <p>手执锡杖，当愿众生：设大施会，示如实道。</p>
  <p>执持应器，当愿众生：成就法器，受天人供。</p>
  <p>发趾向道，当愿众生：趣佛所行，入无依处。</p>
  <p>若在于道，当愿众生：能行佛道，向无余法。</p>
  <p>涉路而去，当愿众生：履净法界，心无障碍。</p>
  <p>见升高路，当愿众生：永出三界，心无怯弱。</p>
  <p>见趣下路，当愿众生：其心谦下，长佛善根。</p>
  <p>见斜曲路，当愿众生：舍不正道，永除恶见。</p>
  <p>若见直路，当愿众生：其心正直，无谄无诳。</p>
  <p>见路多尘，当愿众生：远离尘坌，获清净法。</p>
  <p>见路无尘，当愿众生：常行大悲，其心润泽。</p>
  <p>若见险道，当愿众生：住正法界，离诸罪难。</p>
  <p>若见众会，当愿众生：说甚深法，一切和合。</p>
  <p>若见大柱，当愿众生：离我诤心，无有忿恨。</p>
  <p>若见丛林，当愿众生：诸天及人，所应敬礼。</p>
  <p>若见高山，当愿众生：善根超出，无能至顶。</p>
  <p>见棘刺树，当愿众生：疾得翦除，三毒之刺。</p>
  <p>见树叶茂，当愿众生：以定解脱，而为荫映。</p>
  <p>若见华开，当愿众生：神通等法，如华开敷。</p>
  <p>若见树华，当愿众生：众相如华，具三十二。</p>
  <p>若见果实，当愿众生：获最胜法，证菩提道。</p>
  <p>若见大河，当愿众生：得预法流，入佛智海。</p>
  <p>若见陂泽，当愿众生：疾悟诸佛，一味之法。</p>
  <p>若见池沼，当愿众生：语业满足，巧能演说。</p>
  <p>若见汲井，当愿众生：具足辩才，演一切法。</p>
  <p>若见涌泉，当愿众生：方便增长，善根无尽。</p>
  <p>若见桥道，当愿众生：广度一切，犹如桥梁。</p>
  <p>若见流水，当愿众生：得善意欲，洗除惑垢。</p>
  <p>见修园圃，当愿众生：五欲圃中，耘除爱草。</p>
  <p>见无忧林，当愿众生：永离贪爱，不生忧怖。</p>
  <p>若见园苑，当愿众生：勤修诸行，趣佛菩提。</p>
  <p>见严饰人，当愿众生：三十二相，以为严好。</p>
  <p>见无严饰，当愿众生：舍诸饰好，具头陀行。</p>
  <p>见乐著人，当愿众生：以法自娱，欢爱不舍。</p>
  <p>见无乐著，当愿众生：有为事中，心无所乐。</p>
  <p>见欢乐人，当愿众生：常得安乐，乐供养佛。</p>
  <p>见苦恼人，当愿众生：获根本智，灭除众苦。</p>
  <p>见无病人，当愿众生：入真实慧，永无病恼。</p>
  <p>见疾病人，当愿众生：知身空寂，离乖诤法。</p>
  <p>见端正人，当愿众生：于佛菩萨，常生净信。</p>
  <p>见丑陋人，当愿众生：于不善事，不生乐著。</p>
  <p>见报恩人，当愿众生：于佛菩萨，能知恩德。</p>
  <p>见背恩人，当愿众生：于有恶人，不加其报。</p>
  <p>若见沙门，当愿众生：调柔寂静，毕竟第一。</p>
  <p>见婆罗门，当愿众生：永持梵行，离一切恶。</p>
  <p>见苦行人，当愿众生：依于苦行，至究竟处。</p>
  <p>见操行人，当愿众生：坚持志行，不舍佛道。</p>
  <p>见著甲胄，当愿众生：常服善铠，趣无师法。</p>
  <p>见无铠仗，当愿众生：永离一切，不善之业。</p>
  <p>见论议人，当愿众生：于诸异论，悉能摧伏。</p>
  <p>见正命人，当愿众生：得清净命，不矫威仪。</p>
  <p>若见于王，当愿众生：得为法王，恒转正法。</p>
  <p>若见王子，当愿众生：从法化生，而为佛子。</p>
  <p>若见长者，当愿众生：善能明断，不行恶法。</p>
  <p>若见大臣，当愿众生：恒守正念，习行众善。</p>
  <p>若见城郭，当愿众生：得坚固身，心无所屈。</p>
  <p>若见王都，当愿众生：功德共聚，心恒喜乐。</p>
  <p>见处林薮，当愿众生：应为天人，之所叹仰。</p>
  <p>入里乞食，当愿众生：入深法界，心无障碍。</p>
  <p>到人门户，当愿众生：入于一切，佛法之门。</p>
  <p>入其家已，当愿众生：得入佛乘，三世平等。</p>
  <p>见不舍人，当愿众生：常不舍离，胜功德法。</p>
  <p>见能舍人，当愿众生：永得舍离，三恶道苦。</p>
  <p>若见空钵，当愿众生：其心清净，空无烦恼。</p>
  <p>若见满钵，当愿众生：具足成满，一切善法。</p>
  <p>若得恭敬，当愿众生：恭敬修行，一切佛法。</p>
  <p>不得恭敬，当愿众生：不行一切，不善之法。</p>
  <p>见惭耻人，当愿众生：具惭耻行，藏护诸根。</p>
  <p>见无惭耻，当愿众生：舍离无惭，住大慈道。</p>
  <p>若得美食，当愿众生：满足其愿，心无羡欲。</p>
  <p>得不美食，当愿众生：莫不获得，诸三昧味。</p>
  <p>得柔软食，当愿众生：大悲所熏，心意柔软。</p>
  <p>得粗涩食，当愿众生：心无染著，绝世贪爱。</p>
  <p>若饭食时，当愿众生：禅悦为食，法喜充满。</p>
  <p>若受味时，当愿众生：得佛上味，甘露满足。</p>
  <p>饭食已讫，当愿众生：所作皆办，具诸佛法。</p>
  <p>若说法时，当愿众生：得无尽辩，广宣法要。</p>
  <p>从舍出时，当愿众生：深入佛智，永出三界。</p>
  <p>若入水时，当愿众生：入一切智，知三世等。</p>
  <p>洗浴身体，当愿众生：身心无垢，内外光洁。</p>
  <p>盛暑炎毒，当愿众生：舍离众恼，一切皆尽。</p>
  <p>暑退凉初，当愿众生：证无上法，究竟清凉。</p>
  <p>讽诵经时，当愿众生：顺佛所说，总持不忘。</p>
  <p>若得见佛，当愿众生：得无碍眼，见一切佛。</p>
  <p>谛观佛时，当愿众生：皆如普贤，端正严好。</p>
  <p>见佛塔时，当愿众生：尊重如塔，受天人供。</p>
  <p>敬心观塔，当愿众生：诸天及人，所共瞻仰。</p>
  <p>顶礼于塔，当愿众生：一切天人，无能见顶。</p>
  <p>右绕于塔，当愿众生：所行无逆，成一切智。</p>
  <p>绕塔三匝，当愿众生：勤求佛道，心无懈歇。</p>
  <p>赞佛功德，当愿众生：众德悉具，称叹无尽。</p>
  <p>赞佛相好，当愿众生：成就佛身，证无相法。</p>
  <p>若洗足时，当愿众生：具神足力，所行无碍。</p>
  <p>以时寝息，当愿众生：身得安隐，心无动乱。</p>
  <p>睡眠始寤，当愿众生：一切智觉，周顾十方。</p>
  <p>“佛子，若诸菩萨如是用心，则获一切胜妙功德；一切世间诸天、魔、梵、沙门、婆罗门、乾闼婆、阿修罗等，及以一切声闻、缘觉，所不能动。”</p>
  <h2>贤首品第十二之一</h2>
  <p>尔时，文殊师利菩萨说无浊乱清净行大功德已，欲显示菩提心功德故，以偈问贤首菩萨曰：</p>
  <p>“我今已为诸菩萨，说佛往修清净行，仁亦当于此会中，演畅修行胜功德。”</p>
  <p>尔时，贤首菩萨以偈答曰：</p>
  <p>“善哉仁者应谛听，彼诸功德不可量，我今随力说少分，犹如大海一滴水。</p>
  <p>若有菩萨初发心，誓求当证佛菩提，彼之功德无边际，不可称量无与等。</p>
  <p>何况无量无边劫，具修地度诸功德，十方一切诸如来，悉共称扬不能尽。</p>
  <p>如是无边大功德，我今于中说少分，譬如鸟足所履空，亦如大地一微尘。</p>
  <p>菩萨发意求菩提，非是无因无有缘，于佛法僧生净信，以是而生广大心。</p>
  <p>不求五欲及王位，富饶自乐大名称，但为永灭众生苦，利益世间而发心。</p>
  <p>常欲利乐诸众生，庄严国土供养佛，受持正法修诸智，证菩提故而发心。</p>
  <p>深心信解常清净，恭敬尊重一切佛，于法及僧亦如是，至诚供养而发心。</p>
  <p>深信于佛及佛法，亦信佛子所行道，及信无上大菩提，菩萨以是初发心。</p>
  <p>信为道元功德母，长养一切诸善法，断除疑网出爱流，开示涅槃无上道。</p>
  <p>信无垢浊心清净，灭除憍慢恭敬本，亦为法藏第一财，为清净手受众行。</p>
  <p>信能惠施心无吝，信能欢喜入佛法，信能增长智功德，信能必到如来地。</p>
  <p>信令诸根净明利，信力坚固无能坏，信能永灭烦恼本，信能专向佛功德。</p>
  <p>信于境界无所著，远离诸难得无难，信能超出众魔路，示现无上解脱道。</p>
  <p>信为功德不坏种，信能生长菩提树，信能增益最胜智，信能示现一切佛。</p>
  <p>是故依行说次第，信乐最胜甚难得，譬如一切世间中，而有随意妙宝珠。</p>
  <p>若常信奉于诸佛，则能持戒修学处；若常持戒修学处，则能具足诸功德。</p>
  <p>戒能开发菩提本，学是勤修功德地；于戒及学常顺行，一切如来所称美。</p>
  <p>若常信奉于诸佛，则能兴集大供养；若能兴集大供养，彼人信佛不思议。</p>
  <p>若常信奉于尊法，则闻佛法无厌足；若闻佛法无厌足，彼人信法不思议。</p>
  <p>若常信奉清净僧，则得信心不退转；若得信心不退转，彼人信力无能动。</p>
  <p>若得信力无能动，则得诸根净明利；若得诸根净明利，则能远离恶知识。</p>
  <p>若能远离恶知识，则得亲近善知识；若得亲近善知识，则能修习广大善。</p>
  <p>若能修习广大善，彼人成就大因力；若人成就大因力，则得殊胜决定解。</p>
  <p>若得殊胜决定解，则为诸佛所护念；若为诸佛所护念，则能发起菩提心。</p>
  <p>若能发起菩提心，则能勤修佛功德；若能勤修佛功德，则得生在如来家。</p>
  <p>若得生在如来家，则善修行巧方便；若善修行巧方便，则得信乐心清净。</p>
  <p>若得信乐心清净，则得增上最胜心；若得增上最胜心，则常修习波罗蜜。</p>
  <p>若常修习波罗蜜，则能具足摩诃衍；若能具足摩诃衍，则能如法供养佛。</p>
  <p>若能如法供养佛，则能念佛心不动；若能念佛心不动，则常睹见无量佛。</p>
  <p>若常睹见无量佛，则见如来体常住；若见如来体常住，则能知法永不灭。</p>
  <p>若能知法永不灭，则得辩才无障碍；若得辩才无障碍，则能开演无边法。</p>
  <p>若能开演无边法，则能慈愍度众生；若能慈愍度众生，则得坚固大悲心。</p>
  <p>若得坚固大悲心，则能爱乐甚深法；若能爱乐甚深法，则能舍离有为过。</p>
  <p>若能舍离有为过，则离憍慢及放逸；若离憍慢及放逸，则能兼利一切众。</p>
  <p>若能兼利一切众，则处生死无疲厌；若处生死无疲厌，则能勇健无能胜。</p>
  <p>若能勇健无能胜，则能发起大神通；若能发起大神通，则知一切众生行。</p>
  <p>若知一切众生行，则能成就诸群生；若能成就诸群生，则得善摄众生智。</p>
  <p>若得善摄众生智，则能成就四摄法；若能成就四摄法，则与众生无限利。</p>
  <p>若与众生无限利，则具最胜智方便；若具最胜智方便，则住勇猛无上道。</p>
  <p>若住勇猛无上道，则能摧殄诸魔力；若能摧殄诸魔力，则能超出四魔境。</p>
  <p>若能超出四魔境，则得至于不退地；若得至于不退地，则得无生深法忍。</p>
  <p>若得无生深法忍，则为诸佛所授记；若为诸佛所授记，则一切佛现其前。</p>
  <p>若一切佛现其前，则了神通深密用；若了神通深密用，则为诸佛所忆念。</p>
  <p>若为诸佛所忆念，则以佛德自庄严；若以佛德自庄严，则获妙福端严身。</p>
  <p>若获妙福端严身，则身晃耀如金山；若身晃耀如金山，则相庄严三十二。</p>
  <p>若相庄严三十二，则具随好为严饰；若具随好为严饰，则身光明无限量。</p>
  <p>若身光明无限量，则不思议光庄严；若不思议光庄严，其光则出诸莲华。</p>
  <p>其光若出诸莲华，则无量佛坐华上；示现十方靡不遍，悉能调伏诸众生。</p>
  <p>若能如是调众生，则现无量神通力。</p>
  <p>若现无量神通力，则住不可思议土，演说不可思议法，令不思议众欢喜。</p>
  <p>若说不可思议法，令不思议众欢喜，则以智慧辩才力，随众生心而化诱。</p>
  <p>若以智慧辩才力，随众生心而化诱，则以智慧为先导，身语意业恒无失。</p>
  <p>若以智慧为先导，身语意业恒无失，则其愿力得自在，普随诸趣而现身。</p>
  <p>若其愿力得自在，普随诸趣而现身，则能为众说法时，音声随类难思议。</p>
  <p>若能为众说法时，音声随类难思议，则于一切众生心，一念悉知无有余。</p>
  <p>若于一切众生心，一念悉知无有余，则知烦恼无所起，永不没溺于生死。</p>
  <p>若知烦恼无所起，永不没溺于生死，则获功德法性身，以法威力现世间。</p>
  <p>若获功德法性身，以法威力现世间，则获十地十自在，修行诸度胜解脱。</p>
  <p>若得十地十自在，修行诸度胜解脱，则获灌顶大神通，住于最胜诸三昧。</p>
  <p>若获灌顶大神通，住于最胜诸三昧，则于十方诸佛所，应受灌顶而升位。</p>
  <p>若于十方诸佛所，应受灌顶而升位，则蒙十方一切佛，手以甘露灌其顶。</p>
  <p>若蒙十方一切佛，手以甘露灌其顶，则身充遍如虚空，安住不动满十方。</p>
  <p>若身充遍如虚空，安住不动满十方，则彼所行无与等，诸天世人莫能知。</p>
  <p>菩萨勤修大悲行，愿度一切无不果，见闻听受若供养，靡不皆令获安乐。</p>
  <p>彼诸大士威神力，法眼常全无缺减，十善妙行等诸道，无上胜宝皆令现。</p>
  <p>譬如大海金刚聚，以彼威力生众宝，无减无增亦无尽，菩萨功德聚亦然。</p>
  <p>或有刹土无有佛，于彼示现成正觉，或有国土不知法，于彼为说妙法藏。</p>
  <p>无有分别无功用，于一念顷遍十方，如月光影靡不周，无量方便化群生。</p>
  <p>于彼十方世界中，念念示现成佛道，转正法轮入寂灭，乃至舍利广分布。</p>
  <p>或现声闻独觉道，或现成佛普庄严，如是开阐三乘教，广度众生无量劫。</p>
  <p>或现童男童女形，天龙及以阿修罗，乃至摩睺罗伽等，随其所乐悉令见。</p>
  <p>众生形相各不同，行业音声亦无量，如是一切皆能现，海印三昧威神力。</p>
  <p>严净不可思议刹，供养一切诸如来，放大光明无有边，度脱众生亦无限。</p>
  <p>智慧自在不思议，说法言辞无有碍，施戒忍进及禅定，智慧方便神通等。</p>
  <p>如是一切皆自在，以佛华严三昧力。</p>
  <p>一微尘中入三昧，成就一切微尘定，而彼微尘亦不增，于一普现难思刹。</p>
  <p>彼一尘内众多刹，或有有佛或无佛，或有杂染或清净，或有广大或狭小，</p>
  <p>或复有成或有坏，或有正住或傍住，或如旷野热时焰，或如天上因陀网。</p>
  <p>如一尘中所示现，一切微尘悉亦然。</p>
  <p>此大名称诸圣人，三昧解脱神通力，若欲供养一切佛，入于三昧起神变，</p>
  <p>能以一手遍三千，普供一切诸如来。</p>
  <p>十方所有胜妙华，涂香末香无价宝，如是皆从手中出，供养道树诸最胜。</p>
  <p>无价宝衣杂妙香，宝幢幡盖皆严好，真金为华宝为帐，莫不皆从掌中雨。</p>
  <p>十方所有诸妙物，应可奉献无上尊，掌中悉雨无不备，菩提树前持供佛。</p>
  <p>十方一切诸妓乐，钟鼓琴瑟非一类，悉奏和雅妙音声，靡不从于掌中出。</p>
  <p>十方所有诸赞颂，称叹如来实功德，如是种种妙言辞，皆从掌内而开演。</p>
  <p>菩萨右手放净光，光中香水从空雨，普洒十方诸佛土，供养一切照世灯。</p>
  <p>又放光明妙庄严，出生无量宝莲华，其华色相皆殊妙，以此供养于诸佛。</p>
  <p>又放光明华庄严，种种妙华集为帐，普散十方诸国土，供养一切大德尊。</p>
  <p>又放光明香庄严，种种妙香集为帐，普散十方诸国土，供养一切大德尊。</p>
  <p>又放光明末香严，种种末香聚为帐，普散十方诸国土，供养一切大德尊。</p>
  <p>又放光明衣庄严，种种名衣集为帐，普散十方诸国土，供养一切大德尊。</p>
  <p>又放光明宝庄严，种种妙宝集为帐，普散十方诸国土，供养一切大德尊。</p>
  <p>又放光明莲庄严，种种莲华集为帐，普散十方诸国土，供养一切大德尊。</p>
  <p>又放光明璎庄严，种种妙璎集为帐，普散十方诸国土，供养一切大德尊。</p>
  <p>又放光明幢庄严，其幢绚焕备众色，种种无量皆殊好，以此庄严诸佛土。</p>
  <p>种种杂宝庄严盖，众妙缯幡共垂饰，摩尼宝铎演佛音，执持供养诸如来。</p>
  <p>手出供具难思议，如是供养一导师，一切佛所皆如是，大士三昧神通力。</p>
  <p>菩萨住在三昧中，种种自在摄众生，悉以所行功德法，无量方便而开诱。</p>
  <p>或以供养如来门，或以难思布施门，或以头陀持戒门，或以不动堪忍门。</p>
  <p>或以苦行精进门，或以寂静禅定门，或以决了智慧门，或以所行方便门。</p>
  <p>或以梵住神通门，或以四摄利益门，或以福智庄严门，或以因缘解脱门。</p>
  <p>或以根力正道门，或以声闻解脱门，或以独觉清净门，或以大乘自在门。</p>
  <p>或以无常众苦门，或以无我寿者门，或以不净离欲门，或以灭尽三昧门。</p>
  <p>随诸众生病不同，悉以法药而对治；随诸众生心所乐，悉以方便而满足；</p>
  <p>随诸众生行差别，悉以善巧而成就。如是三昧神通相，一切天人莫能测。</p>
  <p>有妙三昧名随乐，菩萨住此普观察，随宜示现度众生，悉使欢心从法化。</p>
  <p>劫中饥馑灾难时，悉与世间诸乐具，随其所欲皆令满，普为众生作饶益。</p>
  <p>或以饮食上好味，宝衣严具众妙物，乃至王位皆能舍，令好施者悉从化。</p>
  <p>或以相好庄严身，上妙衣服宝璎珞，华鬘为饰香涂体，威仪具足度众生。</p>
  <p>一切世间所好尚，色相颜容及衣服，随应普现惬其心，俾乐色者皆从道。</p>
  <p>迦陵频伽美妙音，俱枳罗等妙音声，种种梵音皆具足，随其心乐为说法。</p>
  <p>八万四千诸法门，诸佛以此度众生，彼亦如其差别法，随世所宜而化度。</p>
  <p>众生苦乐利衰等，一切世间所作法，悉能应现同其事，以此普度诸众生。</p>
  <p>一切世间众苦患，深广无涯如大海，与彼同事悉能忍，令其利益得安乐。</p>
  <p>若有不识出离法，不求解脱离喧愦，菩萨为现舍国财，常乐出家心寂静。</p>
  <p>家是贪爱系缚所，欲使众生悉免离，故示出家得解脱，于诸欲乐无所受。</p>
  <p>菩萨示行十种行，亦行一切大人法，诸仙行等悉无余，为欲利益众生故。</p>
  <p>若有众生寿无量，烦恼微细乐具足，菩萨于中得自在，示受老病死众患。</p>
  <p>或有贪欲瞋恚痴，烦恼猛火常炽然，菩萨为现老病死，令彼众生悉调伏。</p>
  <p>如来十力无所畏，及以十八不共法，所有无量诸功德，悉以示现度众生。</p>
  <p>记心教诫及神足，悉是如来自在用，彼诸大士皆示现，能使众生尽调伏。</p>
  <p>菩萨种种方便门，随顺世法度众生，譬如莲华不著水，如是在世令深信。</p>
  <p>雅思渊才文中王，歌舞谈说众所欣，一切世间众技术，譬如幻师无不现。</p>
  <p>或为长者邑中主，或为贾客商人导，或为国王及大臣，或作良医善众论。</p>
  <p>或于旷野作大树，或为良药众宝藏，或作宝珠随所求，或以正道示众生。</p>
  <p>若见世界始成立，众生未有资身具，是时菩萨为工匠，为之示现种种业。</p>
  <p>不作逼恼众生物，但说利益世间事，咒术药草等众论，如是所有皆能说。</p>
  <p>一切仙人殊胜行，人天等类同信仰，如是难行苦行法，菩萨随应悉能作。</p>
  <p>或作外道出家人，或在山林自勤苦，或露形体无衣服，而于彼众作师长。</p>
  <p>或现邪命种种行，习行非法以为胜，或现梵志诸威仪，于彼众中为上首。</p>
  <p>或受五热随日转，或持牛狗及鹿戒，或著坏衣奉事火，为化是等作导师。</p>
  <p>或有示谒诸天庙，或复示入恒河水，食根果等悉示行，于彼常思已胜法。</p>
  <p>或现蹲踞或翘足，或卧草棘及灰上，或复卧杵求出离，而于彼众作师首。</p>
  <p>如是等类诸外道，观其意解与同事，所示苦行世靡堪，令彼见已皆调伏。</p>
  <p>众生迷惑禀邪教，住于恶见受众苦，为其方便说妙法，悉令得解真实谛。</p>
  <p>或边咒语说四谛，或善密语说四谛，或人直语说四谛，或天密语说四谛，</p>
  <p>分别文字说四谛，决定义理说四谛，善破于他说四谛，非外所动说四谛，</p>
  <p>或八部语说四谛，或一切语说四谛，随彼所解语言音，为说四谛令解脱。</p>
  <p>所有一切诸佛法，皆如是说无不尽，知语境界不思议，是名说法三昧力。</p>
</body></html>