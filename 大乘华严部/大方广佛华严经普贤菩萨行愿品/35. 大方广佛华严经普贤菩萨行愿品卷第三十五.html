<!DOCTYPE html>
<html>
<head>
  <meta charset="utf-8"/>
  <meta name="author" content="般若/唐"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>大方广佛华严经普贤菩萨行愿品卷第三十五</title>
</head>
<body>
  <h1 class="head">大方广佛华严经普贤菩萨行愿品卷第三十五</h1>
  <h2>入不思议解脱境界普贤行愿品</h2>
  <p>尔时善财童子。以如是等一切菩萨无量称扬赞叹之法。赞毗卢遮那庄严藏大楼阁中诸菩萨已。于楼阁前。恭敬顶礼。住立一心。曲躬合掌。渴仰欲见弥勒菩萨。亲近供养。乃见弥勒菩萨。从楼阁外别处而来。无量天龙夜叉乾闼婆阿修罗迦楼罗紧那罗摩睺罗伽人非人等。释梵护世。及本生处内外亲戚。无量眷属。婆罗门众。及余无数百千众生。前后围绕。而共来向大楼阁所。善财见已。欢喜踊跃。即前作礼。五体投地。时弥勒菩萨。观察善财。指示大众。叹其真实无量功德。而说偈言。</p>
  <p class="l-js-5c">汝等观善财　　智慧心清净</p>
  <p class="l-js-5c">为求菩提行　　而来亲近我</p>
  <p class="l-js-5c">善来圆满慈　　善来清净悲</p>
  <p class="l-js-5c">善来寂灭眼　　修行无懈倦</p>
  <p class="l-js-5c">善来清净意　　善来广大心</p>
  <p class="l-js-5c">善来不退根　　修行无懈倦</p>
  <p class="l-js-5c">善来不动行　　常求善知识</p>
  <p class="l-js-5c">了世心无染　　调伏诸群生</p>
  <p class="l-js-5c">善来行妙道　　善来住功德</p>
  <p class="l-js-5c">善来趣佛果　　与世为依怙</p>
  <p class="l-js-5c">善来德为体　　善来法所滋</p>
  <p class="l-js-5c">善来无边行　　世间难可见</p>
  <p class="l-js-5c">善来离迷惑　　处世如莲华</p>
  <p class="l-js-5c">利衰毁誉等　　一切无分别</p>
  <p class="l-js-5c">善来施安乐　　调柔堪受化</p>
  <p class="l-js-5c">谄诳嗔慢心　　一切悉除灭</p>
  <p class="l-js-5c">善来真佛子　　普诣于十方</p>
  <p class="l-js-5c">增长诸功德　　调柔无懈倦</p>
  <p class="l-js-5c">善来三世智　　遍知一切法</p>
  <p class="l-js-5c">普生功德藏　　修行不疲厌</p>
  <p class="l-js-5c">文殊德云等　　一切诸佛子</p>
  <p class="l-js-5c">展转令汝来　　示汝无碍处</p>
  <p class="l-js-5c">具修菩萨行　　普摄诸群生</p>
  <p class="l-js-5c">广大不思议　　今来至我所</p>
  <p class="l-js-5c">为求诸如来　　清净之境界</p>
  <p class="l-js-5c">问诸广大愿　　而来至我所</p>
  <p class="l-js-5c">去来现在佛　　所成诸行业</p>
  <p class="l-js-5c">汝欲皆修学　　而来至我所</p>
  <p class="l-js-5c">汝于善知识　　欲求微妙法</p>
  <p class="l-js-5c">欲受菩萨行　　而来至我所</p>
  <p class="l-js-5c">汝念善知识　　诸佛所称叹</p>
  <p class="l-js-5c">令汝成菩提　　而来至我所</p>
  <p class="l-js-5c">汝念善知识　　生我如父母</p>
  <p class="l-js-5c">养我如乳母　　增长菩提分</p>
  <p class="l-js-5c">如医疗众疾　　如天洒甘露</p>
  <p class="l-js-5c">如日示正道　　如月转净轮</p>
  <p class="l-js-5c">如山不动摇　　如海无增减</p>
  <p class="l-js-5c">如船师济度　　而来至我所</p>
  <p class="l-js-5c">汝观善知识　　犹如大猛将</p>
  <p class="l-js-5c">亦如大商主　　又如大导师</p>
  <p class="l-js-5c">能建正法幢　　能示佛功德</p>
  <p class="l-js-5c">能灭诸恶道　　能开善趣门</p>
  <p class="l-js-5c">能显诸佛身　　能守诸佛藏</p>
  <p class="l-js-5c">能持诸佛法　　是故愿瞻奉</p>
  <p class="l-js-5c">欲满诸佛智　　欲具端正身</p>
  <p class="l-js-5c">欲生尊贵家　　而来至我所</p>
  <p class="l-js-5c">汝等观此人　　亲近善知识</p>
  <p class="l-js-5c">随其所修学　　一切皆顺行</p>
  <p class="l-js-5c">以昔福因缘　　文殊令发心</p>
  <p class="l-js-5c">随顺无违逆　　修行不懈倦</p>
  <p class="l-js-5c">父母与亲属　　宫殿及财产</p>
  <p class="l-js-5c">一切皆舍离　　谦下求知识</p>
  <p class="l-js-5c">净治如是意　　永离世间身</p>
  <p class="l-js-5c">当生佛国土　　受诸胜果报</p>
  <p class="l-js-5c">善财见众生　　生老病死苦</p>
  <p class="l-js-5c">为发大悲意　　勤修无上道</p>
  <p class="l-js-5c">善财见众生　　五趣恒流转</p>
  <p class="l-js-5c">为求金刚智　　破彼诸苦轮</p>
  <p class="l-js-5c">善财见众生　　心田甚荒秽</p>
  <p class="l-js-5c">为除三毒刺　　专求利智犁</p>
  <p class="l-js-5c">众生处痴暗　　盲冥失正道</p>
  <p class="l-js-5c">善财为导师　　示其安隐处</p>
  <p class="l-js-5c">忍铠解脱乘　　智慧为利剑</p>
  <p class="l-js-5c">能于三有内　　破诸烦恼贼</p>
  <p class="l-js-5c">善财法船师　　普济诸含识</p>
  <p class="l-js-5c">令过尔焰海　　疾至净宝洲</p>
  <p class="l-js-5c">善财正觉日　　智光大愿轮</p>
  <p class="l-js-5c">周行法界空　　普照群迷宅</p>
  <p class="l-js-5c">善财正觉月　　白法悉圆满</p>
  <p class="l-js-5c">慈定清凉光　　等照众生心</p>
  <p class="l-js-5c">善财胜智海　　依于直心住</p>
  <p class="l-js-5c">菩提行渐深　　出生众法宝</p>
  <p class="l-js-5c">善财大心龙　　升于法界空</p>
  <p class="l-js-5c">兴云霔甘泽　　生成一切果</p>
  <p class="l-js-5c">善财然法灯　　信炷慈悲油</p>
  <p class="l-js-5c">念器功德光　　灭除三毒暗</p>
  <p class="l-js-5c">觉心羯逻蓝　　悲胞慈为肉</p>
  <p class="l-js-5c">菩提分肢节　　长于如来藏</p>
  <p class="l-js-5c">增长福德藏　　清净智慧藏</p>
  <p class="l-js-5c">开显方便藏　　出生大愿藏</p>
  <p class="l-js-5c">如是大庄严　　救护诸众生</p>
  <p class="l-js-5c">一切天人中　　难闻难可见</p>
  <p class="l-js-5c">如是智慧树　　根深不可动</p>
  <p class="l-js-5c">众行渐增长　　普荫诸群生</p>
  <p class="l-js-5c">欲生一切德　　欲问一切法</p>
  <p class="l-js-5c">欲断一切疑　　专求善知识</p>
  <p class="l-js-5c">欲破诸惑魔　　欲除诸见垢</p>
  <p class="l-js-5c">欲解众生缚　　专求善知识</p>
  <p class="l-js-5c">当灭诸恶道　　当示人天路</p>
  <p class="l-js-5c">令修功德行　　疾入涅槃城</p>
  <p class="l-js-5c">当脱诸苦处　　当与安乐处</p>
  <p class="l-js-5c">断除诸系著　　永灭三有趣</p>
  <p class="l-js-5c">当度诸见难　　当截诸见网</p>
  <p class="l-js-5c">当枯爱欲水　　当示三有道</p>
  <p class="l-js-5c">当为世依救　　当作世光明</p>
  <p class="l-js-5c">当成三界师　　示其解脱处</p>
  <p class="l-js-5c">亦当令世间　　普离诸想著</p>
  <p class="l-js-5c">普觉烦恼睡　　普出爱欲泥</p>
  <p class="l-js-5c">当了种种法　　当净种种刹</p>
  <p class="l-js-5c">一切咸究竟　　其心大欢喜</p>
  <p class="l-js-5c">汝行极调柔　　汝心甚清净</p>
  <p class="l-js-5c">所欲修功德　　一切当圆满</p>
  <p class="l-js-5c">不久见诸佛　　了达一切法</p>
  <p class="l-js-5c">严净众刹海　　成就大菩提</p>
  <p class="l-js-5c">庄严福智海　　解脱众生海</p>
  <p class="l-js-5c">圆满诸行海　　汝当成觉海</p>
  <p class="l-js-5c">当到功德岸　　当生诸善品</p>
  <p class="l-js-5c">当与佛子等　　如是心决定</p>
  <p class="l-js-5c">当断一切惑　　当净一切业</p>
  <p class="l-js-5c">当伏一切魔　　满足如是愿</p>
  <p class="l-js-5c">当生妙智道　　当开正法道</p>
  <p class="l-js-5c">不久当舍离　　惑业诸苦道</p>
  <p class="l-js-5c">一切众生轮　　沉迷诸有轮</p>
  <p class="l-js-5c">汝当转法轮　　令其断苦轮</p>
  <p class="l-js-5c">汝当持佛种　　汝当净法种</p>
  <p class="l-js-5c">汝能集僧种　　三世悉周遍</p>
  <p class="l-js-5c">汝当断爱网　　汝当裂见网</p>
  <p class="l-js-5c">汝当救苦网　　当成此愿网</p>
  <p class="l-js-5c">当度众生界　　当净国土界</p>
  <p class="l-js-5c">当集智慧界　　当成此心界</p>
  <p class="l-js-5c">当令众生喜　　当令菩萨喜</p>
  <p class="l-js-5c">当令诸佛喜　　当成此欢喜</p>
  <p class="l-js-5c">当见一切趣　　当见一切刹</p>
  <p class="l-js-5c">当见一切法　　当成此佛见</p>
  <p class="l-js-5c">当放破暗光　　当放息热光</p>
  <p class="l-js-5c">当放灭恶光　　涤除三有苦</p>
  <p class="l-js-5c">当开天趣门　　当开佛道门</p>
  <p class="l-js-5c">当示解脱门　　普使众生入</p>
  <p class="l-js-5c">当示于正道　　当绝于邪道</p>
  <p class="l-js-5c">如是勤修行　　成就菩提道</p>
  <p class="l-js-5c">当修功德海　　当度三有海</p>
  <p class="l-js-5c">普使群生海　　出于众苦海</p>
  <p class="l-js-5c">当于众生海　　消竭烦恼海</p>
  <p class="l-js-5c">令修诸行海　　疾入大智海</p>
  <p class="l-js-5c">汝当增智海　　汝当修行海</p>
  <p class="l-js-5c">诸佛大愿海　　汝当咸满足</p>
  <p class="l-js-5c">汝当入刹海　　汝当观众海</p>
  <p class="l-js-5c">汝当以智力　　普饮诸法海</p>
  <p class="l-js-5c">当觐诸佛云　　当起供养云</p>
  <p class="l-js-5c">当听妙法云　　当兴此愿云</p>
  <p class="l-js-5c">普游三有室　　普坏众惑室</p>
  <p class="l-js-5c">普入如来室　　当行如是道</p>
  <p class="l-js-5c">普入三昧门　　普游解脱门</p>
  <p class="l-js-5c">普住神通门　　周行于法界</p>
  <p class="l-js-5c">普现众生前　　普对诸佛前</p>
  <p class="l-js-5c">譬如日月光　　当成如是力</p>
  <p class="l-js-5c">所行无动乱　　所行无染著</p>
  <p class="l-js-5c">如鸟行虚空　　当成此妙用</p>
  <p class="l-js-5c">譬如因陀网　　刹网如是住</p>
  <p class="l-js-5c">汝当悉往诣　　如风无所碍</p>
  <p class="l-js-5c">汝当入法界　　遍往诸世界</p>
  <p class="l-js-5c">普见三世佛　　心生大欢喜</p>
  <p class="l-js-5c">汝于诸法门　　已得及当得</p>
  <p class="l-js-5c">应生大喜跃　　无贪亦无厌</p>
  <p class="l-js-5c">汝是功德器　　能随诸佛教</p>
  <p class="l-js-5c">能修菩萨行　　得见此奇特</p>
  <p class="l-js-5c">如是诸佛子　　亿劫难值遇</p>
  <p class="l-js-5c">况见其功德　　所修诸妙道</p>
  <p class="l-js-5c">汝生于人中　　大获诸善利</p>
  <p class="l-js-5c">得见文殊等　　无量诸功德</p>
  <p class="l-js-5c">已离诸恶道　　已出诸难处</p>
  <p class="l-js-5c">已超众苦患　　善哉勿懈怠</p>
  <p class="l-js-5c">已离凡夫地　　已住菩萨地</p>
  <p class="l-js-5c">当满智慧地　　速入如来地</p>
  <p class="l-js-5c">菩萨行如海　　佛智同虚空</p>
  <p class="l-js-5c">汝愿亦复然　　应生大欣庆</p>
  <p class="l-js-5c">诸根不懈倦　　志愿恒决定</p>
  <p class="l-js-5c">亲近善知识　　不久悉成满</p>
  <p class="l-js-5c">菩萨种种行　　皆为调众生</p>
  <p class="l-js-5c">普行诸法门　　慎勿生疑惑</p>
  <p class="l-js-5c">汝具难思福　　及以真实信</p>
  <p class="l-js-5c">是故于今日　　得见诸佛子</p>
  <p class="l-js-5c">汝见诸佛子　　悉获广大利</p>
  <p class="l-js-5c">一一诸大愿　　一切咸信受</p>
  <p class="l-js-5c">汝于三有中　　修行成妙器</p>
  <p class="l-js-5c">是故诸佛子　　示汝解脱门</p>
  <p class="l-js-5c">非是法器人　　与佛子同住</p>
  <p class="l-js-5c">设经无量劫　　莫知其境界</p>
  <p class="l-js-5c">汝见诸佛子　　得闻如是法</p>
  <p class="l-js-5c">世间甚难有　　应生大喜庆</p>
  <p class="l-js-5c">诸佛护念汝　　菩萨摄受汝</p>
  <p class="l-js-5c">能顺其教行　　善哉住寿命</p>
  <p class="l-js-5c">已生菩萨家　　已具菩萨德</p>
  <p class="l-js-5c">已长如来种　　善哉应喜庆</p>
  <p class="l-js-5c">诸佛等慈父　　菩萨等天伦</p>
  <p class="l-js-5c">菩提分亲戚　　长养真实意</p>
  <p class="l-js-5c">已具菩萨种　　增长法王种</p>
  <p class="l-js-5c">已具法王德　　大喜充遍身</p>
  <p class="l-js-5c">已成最胜事　　奇特不思议</p>
  <p class="l-js-5c">不久汝皆得　　当升灌顶位</p>
  <p class="l-js-5c">如下如是种　　必获如是果</p>
  <p class="l-js-5c">我今庆慰汝　　汝应大欣悦</p>
  <p class="l-js-5c">无量诸菩萨　　无量劫行道</p>
  <p class="l-js-5c">未能成此行　　今汝皆获得</p>
  <p class="l-js-5c">信乐坚进力　　善财成此行</p>
  <p class="l-js-5c">若有敬慕心　　亦等如是学</p>
  <p class="l-js-5c">一切功德行　　皆从愿欲生</p>
  <p class="l-js-5c">善财已了知　　常乐勤修习</p>
  <p class="l-js-5c">如龙布密云　　必当霔大雨</p>
  <p class="l-js-5c">菩萨起愿智　　决定修诸行</p>
  <p class="l-js-5c">若有善知识　　示汝普贤行</p>
  <p class="l-js-5c">汝当好承事　　慎勿生疑惑</p>
  <p class="l-js-5c">汝于无量劫　　为欲妄舍身</p>
  <p class="l-js-5c">今为求菩提　　此舍方为善</p>
  <p class="l-js-5c">汝于无量劫　　具受生死苦</p>
  <p class="l-js-5c">不曾事诸佛　　未闻如是行</p>
  <p class="l-js-5c">汝今得人身　　值佛善知识</p>
  <p class="l-js-5c">听受菩提行　　云何不欢喜</p>
  <p class="l-js-5c">虽遇佛兴世　　亦值善知识</p>
  <p class="l-js-5c">其心不清净　　不闻如是法</p>
  <p class="l-js-5c">若于善知识　　信乐心尊重</p>
  <p class="l-js-5c">离疑不疲厌　　乃闻如是法</p>
  <p class="l-js-5c">若有闻此法　　而兴誓愿心</p>
  <p class="l-js-5c">当知如是人　　已获广大利</p>
  <p class="l-js-5c">汝今入此行　　最胜难思议</p>
  <p class="l-js-5c">善来于人中　　功德必成满</p>
  <p class="l-js-5c">如是心清净　　常得近诸佛</p>
  <p class="l-js-5c">亦近诸菩萨　　决定成菩提</p>
  <p class="l-js-5c">若入此法门　　则具诸功德</p>
  <p class="l-js-5c">永离众恶趣　　不受一切苦</p>
  <p class="l-js-5c">不久舍此身　　往生佛国土</p>
  <p class="l-js-5c">常见十方佛　　及以诸菩萨</p>
  <p class="l-js-5c">往因今净解　　及事善友力</p>
  <p class="l-js-5c">增长诸功德　　如水生莲华</p>
  <p class="l-js-5c">乐事善知识　　勤供一切佛</p>
  <p class="l-js-5c">专心听闻法　　常行勿懈倦</p>
  <p class="l-js-5c">汝是真法器　　当具一切法</p>
  <p class="l-js-5c">当修一切道　　当满一切愿</p>
  <p class="l-js-5c">汝以信解心　　而来礼敬我</p>
  <p class="l-js-5c">不久当普入　　一切诸佛会</p>
  <p class="l-js-5c">善哉真佛子　　恭敬一切佛</p>
  <p class="l-js-5c">不久具诸行　　到佛功德岸</p>
  <p class="l-js-5c">汝当往大智　　文殊师利所</p>
  <p class="l-js-5c">彼当令汝得　　普贤深妙行</p>
  <p>尔时弥勒菩萨摩诃萨。在众会前。称赞善财无著境界圆满庄严大功德藏。善财闻彼随顺教诲。显示最胜。方便慰谕。欢喜踊跃。身毛皆竖。涕泪交流。悲泣哽噎。起立合掌。恭敬瞻仰。绕无量匝。以文殊师利心念力故。众华璎珞。种种妙宝。不觉忽然自盈其手。善财欣庆。不自胜任。即以奉散弥勒菩萨摩诃萨上。时弥勒菩萨。摩善财顶。为说偈言。</p>
  <p class="l-js-7c">善哉善哉真佛子　　普策诸根无懈倦</p>
  <p class="l-js-7c">不久当具诸功德　　犹如文殊及与我</p>
  <p>时善财童子。闻是赞已。以偈答曰。</p>
  <p class="l-js-5c">我念善知识　　亿劫难值遇</p>
  <p class="l-js-5c">今得咸亲近　　而来诣尊所</p>
  <p class="l-js-5c">我以文殊故　　见诸难见者</p>
  <p class="l-js-5c">彼大功德尊　　愿速还瞻觐</p>
  <p>尔时善财童子。合掌恭敬。重白弥勒菩萨摩诃萨言。大圣。我已先发阿耨多罗三藐三菩提心。而我未知菩萨云何学菩萨行。云何修菩萨道。我闻大圣。善能诱诲。唯愿慈哀。为我宣说。大圣。一切如来授尊者记。一生当得阿耨多罗三藐三菩提。若一生当得无上菩提。则已超越一切菩萨所住处。则已出过一切菩萨离生位。则已圆满一切波罗蜜。则已深入一切诸忍门。则已具足一切菩萨地。则已游戏一切解脱门。则已成就一切三昧法。则已通达一切菩萨行。则已证得一切陀罗尼辩才。则已于一切菩萨自在中而得自在。则已积集一切菩萨助道法。则已游戏一切菩萨智慧方便。则已出生一切善巧大智神通。则已成就一切菩萨所应学处。则已清净一切菩萨所行妙行。则已满足一切菩萨所发大愿。则已领受一切佛所记。则已了知一切诸乘门。则已堪任一切如来所护念。则已能摄一切佛菩提。则已能持一切佛法藏。则已能受一切诸佛秘密教。则已能转一切菩萨秘密轮。则已能为破烦恼魔军大勇将。则已能作出生死旷野大导师。则已能作治诸惑重病大医王。则已能于一切众生中为最胜。则已能于一切世主中得自在。则已能于一切圣人中最第一。则已能于一切声闻独觉中最增上。则已能于生死海中为船师。则已能布调伏一切众生网。则已能观一切众生根。则已能摄一切众生界。则已能守护一切菩萨众。则已能谈议一切菩萨事。则已能往诣一切如来所。则已能住止一切如来会。则已能现身一切众生前。则已能知一切诸法如幻焰。则已能观一切诸法如影像。则已能于一切世法无染著。则已能了一切诸法无生性。则已能净一切菩萨身口意。则已能以金刚定破一切魔。则已能知一切白净法本生处。则已能悟一切相不动性。则已能行波罗蜜不退转。则已能观一切法无常苦空无我。则已能起一切佛地诸善根。则已能修三十七品瑜伽行。则已于一切菩萨境界到彼岸。则已普知一切烦恼性寂灭。则已能住金刚三昧不可倾动。则已能了住三世心皆不可得。则已能证不动如山菩提心。则已能于一切世法无所著。则已能超越一切魔境界。则已能住一切佛境界。则已能到一切菩萨无碍境。则已能精勤供养一切佛。则已与一切佛法同体性。已系一切佛法缯。已受一切佛灌顶。已住一切法王位。已入一切智智境。已生一切诸佛法。已践一切种智位。大圣。菩萨云何学菩萨行。云何修菩萨道。随所修行。疾能证得一切佛法。云何菩萨悉能解了一切佛法。速能度脱所念众生。咸令究竟到于彼岸。普能成满所发大愿。普能究竟所起诸行。普能安慰一切天人。不负自身。不断三宝。不虚一切佛菩萨种。能持一切诸佛法眼。如是等事。愿皆为说。</p>
  <p>尔时弥勒菩萨摩诃萨。普观一切道场众会。指示善财。而作是言。诸仁者汝等。今者见此童子。来于我所。问菩萨行。普欲成就诸功德不。诸仁者。今此童子。勇猛精进。志愿无杂。深心坚固。恒不退转。具胜希望。心无厌足。如山不动。如救头然。爱乐亲近诸善知识。处处寻求。承事供养。请问法要。受持无失。诸仁当知。今此童子。曩于福城。受彼菩萨文殊师利教化示导。令其发心。展转询求。经由一百一十城善知识已。然后而来至于我所。曾无暂起一念疲懈。诸仁者。此善男子。甚为难有。趣向大乘住佛境界。乘大誓愿修同类行。发大勇猛。擐大悲甲。以大慈心。救护众生。起大精进。修波罗蜜。作大商主。护诸众生。为大法船。度诸有海。普集一切福智法宝。修诸广大助道之法。增长成就一切功德如是之人。难可得闻。难可得见。难得亲近。难与同行。何以故。此善男子。为欲救护一切众生。超诸恶趣。离众险难。破无明闇。出生死野。息诸趣轮。度魔境界。舍住著处。不染世法。出欲泥。断贪鞅。解见缚。坏想宅。绝迷道。摧慢幢。拔惑箭。撤睡盖。除障山。裂爱网。解痴结。出有流。离谄幻。净心垢。断疑惑。到涅槃。诸仁者。此大丈夫。为被四流漂汨者。造大法船。为被见泥没溺者。立大法桥。为堕愚痴黑闇者。然大智灯。为行一切生死旷野者。示以圣道。为婴一切惑业重病者。与其法药。为遭一切生死厄难者。饮以甘露。为入一切贪嗔痴火者。沃以定水。多忧恼者。慰谕令安。系有狱者。晓诲令出为见缚者。授以智剑。住界城者。示解脱门。在险难者。导安隐处。惧结贼者。与无畏法。堕恶趣者。授以法手。拘害蕴者。示涅槃城。界蛇所缠者。解以圣道。著于六处空聚落者。以智慧光引之令出。住邪道者。令入正济。近恶友者。示其善友。乐凡法者。诲以圣法。乐著生死诸有城者。令其趣入一切智城。诸仁者。此大丈夫。如是勤求种种方便。誓当救护一切众生。发菩提心。相续不断。于清净行。未曾休息。求大乘道。曾无懈倦。受持一切大法云雨。恒勤积集助道之法。圆满一切不舍善轭。常乐一切清净法门。修菩萨行。勇猛精进。念念勤求。无有退转。出生诸行。成满大愿。见善知识。情无厌足。事善知识。身不疲懈。闻善知识所有教诲。常思顺行。未曾违逆。诸仁者。此善男子。最极难得。若有众生。能发阿耨多罗三藐三菩提心。则于世间。是为希有。况发心已。复能如是为利众生。勇猛精勤。集诸佛法。当知是人倍为希有。又能如是勤求爱乐诸菩萨道。又能如是增长清净诸菩萨行。又能如是亲近承事诸善知识。又能如是如救头然。如山不动。又能如是随顺一切善知识教。又能如是坚固修行一切佛道。又能如是积集一切菩提分法。又能如是不乐一切名利恭敬。又能如是不舍菩萨纯一之心。又能如是不乐家宅。不欣富贵。不贪受用。不著欲乐。不恋父母亲戚知识。不顾世间一切财物。但乐追求菩萨伴侣。又能如是不顾形命。唯愿勤修一切智道。应知展转倍更难得。诸仁者。其余菩萨。经于无量百千万亿那由他劫。乃能满足菩萨愿行。乃能亲近诸佛菩提。此善男子。于一生内。则能严净一切佛刹。则能教化一切众生。则以智慧深入法界。则能成就诸波罗蜜。则能增广一切行网。则能圆满一切大愿。则能超出一切魔业。则能承事一切善友。令生欢喜。则能清净诸菩萨行。令其具足。则能修习普贤诸行。令其成就。</p>
  <p>尔时弥勒菩萨摩诃萨。如是称叹善财童子种种功德。令众会中无量百千众生。坚固无上菩提之心。告善财言。善哉善哉。善男子。汝为利乐一切世间。汝为救护一切众生。汝为勤求一切佛法故。发阿耨多罗三藐三菩提心。善男子。汝获善利。汝善得人身。汝善住寿命。汝善值如来出兴于世。汝善见文殊师利大善知识。汝身即是真善法器。为诸善根之所润泽。汝为白法之所资持。信乐广大。慧解清净。已得诸佛之所护念。已为善友共所摄受。何以故。谓能发大菩提心故。善男子。菩提心者犹如种子。能生一切诸佛法故。菩提心者犹如良田。能长众生白净法故。菩提心者犹如大地。能持一切诸世间故。菩提心者犹如大水。能涤一切烦恼垢故。菩提心者犹如大风。普行世间无所碍故。菩提心者犹如大火。能烧一切诸见薪故。菩提心者犹如净日。普照一切诸世间故。菩提心者犹如盛月。普能圆满白净法故。菩提心者犹如明灯。能放种种法光明故。菩提心者犹如净目。普见一切夷险处故。菩提心者犹如大道。普令得入大智城故。菩提心者犹如正济。令其得离诸邪法故。菩提心者犹如大车。普能运载诸菩萨故。菩提心者犹如门户。开示一切菩萨行故。菩提心者犹如宫殿。安住修习三昧法故。菩提心者犹如园苑。于中游戏受法乐故。菩提心者犹如舍宅。安隐一切诸众生故。菩提心者则为所归。利益一切诸世间故。菩提心者则为所依。诸菩萨行所依处故。菩提心者犹如严父。训导一切诸菩萨故。菩提心者犹如慈母。生长菩萨诸善根故。菩提心者犹如乳母。养育守护诸菩萨故。菩提心者犹如善友。成益一切诸菩萨故。菩提心者犹如君主。胜出一切二乘人故。菩提心者犹如帝王。一切愿中得自在故。菩提心者犹如大海。普生一切诸功德故。菩提心者如须弥山。于诸众生心平等故。菩提心者如铁围山。摄持一切诸世间故。菩提心者如大雪山。长养一切智慧药故。菩提心者犹如香山。出生一切功德香故。菩提心者如大虚空。诸妙功德广无边故。菩提心者如妙莲华。不染一切世间法故。菩提心者如调慧象。其心善顺不犷戾故。菩提心者如良善马。远离一切诸恶性故。菩提心者如调御师。守护一切大乘法故。菩提心者犹如良药。能治一切烦恼病故。菩提心者犹如坑阱。陷没一切诸恶法故。菩提心者犹如金刚。悉能穿彻一切法故。菩提心者犹如香箧。能贮一切功德香故。菩提心者犹如妙华。一切世间所乐见故。菩提心者如白栴檀。除众欲热使清凉故。菩提心者如黑沉香。能熏法界悉周遍故。菩提心者如善见药王。能破一切烦恼病故。菩提心者如毗笈摩药。能拔一切诸惑箭故。菩提心者犹如心识。能与诸根作依止故。菩提心者犹如帝释。一切主中最尊胜故。菩提心者如毗沙门。能断一切贫穷苦故。菩提心者如功德天。一切功德所庄严故。菩提心者如庄严具。庄严一切诸菩萨故。菩提心者如劫烧火。能烧一切诸有为故。菩提心者如无生根药。长养一切诸佛法故。菩提心者犹如龙珠。能销一切烦恼毒故。菩提心者如水清珠。能清一切烦恼浊故。菩提心者如如意珠。周给一切诸贫乏故。菩提心者如贤德瓶。满足一切众生愿故。菩提心者如如意树。能雨一切庄严具故。菩提心者如鹅羽衣。不受一切生死垢故。菩提心者如白氎线。从本已来性清净故。菩提心者如快利犁。能治一切众生田故。菩提心者如那罗延。能摧一切我见敌故。菩提心者犹如快箭。能破一切诸苦的故。菩提心者犹如利矛。能穿一切烦恼甲故。菩提心者犹如坚甲。能护一切如理心故。菩提心者犹如利刀。能斩一切烦恼首故。菩提心者犹如利剑。能断一切憍慢铠故。菩提心者犹如利镰。能翦随眠微细惑故。菩提心者如勇将幢。能伏一切诸魔军故。菩提心者犹如利锯。能截一切无明树故。菩提心者犹如利斧。能伐一切诸苦树故。菩提心者犹如器仗。能防一切诸厄难故。菩提心者犹如善手。防护一切智度身故。菩提心者犹如好足。安立一切功德身故。菩提心者犹如金錍。能除一切无明翳故。菩提心者犹如钳镊。能拔一切身见刺故。菩提心者犹如卧具。息除生死诸劳苦故。菩提心者如善知识。能解一切生死缚故。菩提心者如好珍财。能除一切贫穷事故。菩提心者犹如导师。善知菩萨出要道故。菩提心者犹如伏藏。出功德财无匮乏故。菩提心者犹如涌泉。出智慧水无穷尽故。菩提心者犹如明镜。普现一切法门像故。菩提心者犹如莲华。不染一切诸罪垢故。菩提心者犹如大河流。引一切度摄法故。菩提心者如大龙王。能雨一切妙法雨故。菩提心者犹如命根。任持菩萨大悲身故。菩提心者犹如甘露。能令安住不死界故。菩提心者犹如大网。普摄一切诸众生故。菩提心者犹如罥索。摄取一切所应化故。菩提心者犹如钩饵。出有渊中所居者故。菩提心者如阿伽陀药。能除惑病永安隐故。菩提心者如除毒药。悉能消歇贪爱毒故。菩提心者如善持明。能灭一切恶寻伺故。菩提心者犹如疾风。能散一切诸障雾故。菩提心者如大宝洲。出生一切觉分宝故。菩提心者如好种子。出生一切白净法故。菩提心者犹如住宅。诸功德法所依处故。菩提心者犹如市肆。菩萨商主贸易处故。菩提心者如炼金药。能治一切烦恼垢故。菩提心者犹如好蜜。圆满一切功德味故。菩提心者犹如正道。令诸菩萨入智城故。菩提心者犹如好器。能持一切白净法故。菩提心者犹如时雨。能灭一切烦恼尘故。菩提心者犹如住处。一切菩萨所依住故。菩提心者犹如磁石。吸引一切解脱果故。菩提心者如净琉璃。自性明洁无诸垢故。菩提心者如帝青宝。出过世间二乘智故。菩提心者如更漏鼓。觉诸众生烦恼睡故。菩提心者如清净水。性本澄洁无垢浊故。菩提心者如阎浮金。映夺一切有为善故。菩提心者如大山王。超出一切诸世间故。菩提心者则为所归。不拒一切诸来者故。菩提心者则为义利。能除一切衰恼事故。菩提心者则为妙宝。能令一切心欢喜故。菩提心者如大施会。充满一切众生心故。菩提心者则为尊胜。诸众生心无与等故。菩提心者犹如伏藏。能摄一切诸佛法故。菩提心者如善讽诵。普摄菩萨诸行愿故。菩提心者如能守护。随顺长养一切法故。菩提心者如能利益。能回一切不善法故。菩提心者如因陀罗网。能伏烦恼阿修罗故。菩提心者如婆楼那风。能动一切所应化故。菩提心者如因陀罗火。能烧一切诸惑习故。菩提心者如佛支提。一切世间应供养故。善男子。菩提心者成就如是无量无边最胜功德。举要言之。应知悉与一切佛法诸功德等。何以故。因菩提心。出生一切菩萨行轮。三世十方一切如来。从菩提心而出生故。是故善男子。若有能发阿耨多罗三藐三菩提心者。则已出生无量功德。普能摄取一切智道。</p>
</body></html>