<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>度世品经卷第六</title>
</head>
<body>
  <h1 class="head">度世品经卷第六</h1>
  <p>菩萨住胎有十事。何谓为十。欲得开化志住小乘。怀怯羸劣众生之等。菩萨悉见此辈心念。故现入胎。或恐此等。心发念言。菩萨化生。德本自然。不可学得。故现入胎。是为一事。菩萨悉为父母亲属往古宿世同学徒类及余黎庶。俱殖德本。欲度此党。故现入胎。或复有人。宿世积德。因其胎中。应受开化。是为二事。菩萨大士。心未曾妄安隐庠序。而意常定。是为三事。菩萨若现在母胎时。讲法圣众。未曾断绝。十方世界诸菩萨释梵四天王俱来聚会。示现无数不可称计无际圣慧。在于胎中。显其辩才。而有殊持。就度脱之。是为四事。菩萨若在母胎中时。合大众会及诸开士。悉欲来集。因本所誓。欲度脱之。故为说法。皆使得济。是为五事。又欲开化世间人民成最正觉。皆备众德。庄严道场故。以示现生于人间。是为六事。菩萨虽处在母胎中。普身示在三千大千世界。犹如明镜见其面像。其志微妙。大乘学士。诸天龙神。揵沓和。阿须伦。迦留罗。甄陀罗。摩睺勒。诸人及与非人。各心念言。我往稽首归命供养菩萨。是为七事。菩萨在于母胎中时。有大法门。名曰大慧藏。游到他方异佛国土。最后究竟。在胎菩萨。俱共论讲。由是之故。使其菩萨。现入母胎。是为八事。菩萨现入母胎中时。有三昧名离垢藏。承定意成。不近母胎。在兜术天。入于清净。住母胎中。亦无所入。是为九事。又如来至真。有大功德。名离垢藏华。而见奉敬供养如来之业。是诸觉佛。在母胎时。菩萨圣旨。皆遍十方。以真大圣。诸菩萨众有行。名曰法界藏。为讲此教。入无极慧。菩萨因是。现十善微妙游居。而立大安。</p>
  <p>菩萨有十事。现其安详。何谓为十。于是菩萨。入母胎时。从初发意。乃至现于阿惟颜法。成具佛业。若入母胎。续复自示在兜术天。或复来下。现入母胎。已复出生。故在母胎。或示幼僮。不舍母胎。示现在于宫采女中。显母胎中。复示出生。固在母胎。示于精进勤苦之行。现诣道场。坐于树下。得佛正觉。复现在胎。而转法轮。在于胎中。现取灭度。游母胎中。庠序劝进。入乎大道。在彼胎止。而普示现诸菩萨行。建立如来无极大道怀来道门。是为菩萨现于十事庠序之行。</p>
  <p>菩萨修生有十事。何谓为十。菩萨悉明。其意安然。现生清和。演大光明。周遍三千大千世界。最后究竟。不复更生。而现所生。无起不灭。故曰为生。思惟三界。所生受者。犹如幻化。现身出生十方世界。其身显示。致一切智如来至真。皆演威耀。告敕一切诸有身者。积累大慧三昧正受。然后乃生。菩萨适生。动诸佛国。令众生类心怀欢然。消诸恶趣。蔽众魔事。各各惊言。今者菩萨。从某处来。是为菩萨十修所生。</p>
  <p>菩萨忻笑有十事。何谓为十。察其世俗。缚在贪欲。而自缠绵。无能拔者。独吾身力。乃能堪任。溃于斯党。是故而发笑耳。俗人多为尘劳之所迷惑。自谓智慧无能逮者。是故菩萨。而发忻笑。自大游逸。我身名号。如此无上。如来。便以法身。显示大要。遍于三世。令各生意。求欲致是。诸菩萨眼。无所挂碍。从十方土。至梵天宫。乃复至于大神妙天。皆观本末。便自念言。是众生党。乃尔瑕秽。菩萨智力。悉睹见之。又见人民。宿积德本。还复堕落。见殖少福。望无量报。睹平等觉正真之道。无有侵欺。观古亲友。本时同学。志菩萨道。各各修净。未具佛法。己己为达。察本所居诸天人民。及在愚地。不解正法。心不动摇。不以为劳。如来至真。有演光明。名大摇安。放此大耀。是为菩萨十事忻笑。</p>
  <p>菩萨行七步有十事。何谓为十。菩萨尔时。自现幼僮。举足七步。示有七财。显有殊异。欲使地神所愿具足。自示其德超于三界独步无侣。游如龙王。住若象王。举动进止。如师子步。诸有往反所至到处。菩萨行步。周旋举动。皆越一切。当时天地。变为金刚。其余凡地。不动堪任。载持菩萨。抚育一切诸地众生。是故菩萨。举足七步。又一切人。不解道义。故复菩萨。举足七步。应七觉意。觉诸不觉。以逮正法。无所依仰。吾于世尊。豪无有上。口自发言。天上天下。吾当度之。是为菩萨十事行步。</p>
  <p>菩萨现幼僮地复有十事。何谓为十。悉知书疏算术计校。所当应宜。答报言辞。无所不通。故以是事。显示众人。又复示现上马骗象。乘车往反。神仙咒术。与众超异。摴蒱博掩。伎乐歌戏。超群越众。其身口意。示有罪福。而无殃衅。以无憍慢。三昧正受。遍于无量诸佛世界。现在众生。而开化之。菩萨显德。其慧过于天龙鬼神。阿须轮。迦留罗。甄陀罗。摩睺勒。释梵四天王。咸来归命。又复自示释梵四王。色貌形像。复以菩萨。容貌自示。显其道业。菩萨现于人民各异。若有贪乐。爱欲调戏。或复愁忧愦乱众生。为现欢悦。令爱乐法。常以法会。有所长益。奉敬如来。遍见十方。以法光明如来威神。现其安详。清和默然。因化众生。是菩萨。现其幼僮。在于后宫。多所救济。菩萨现在中宫处采女中。</p>
  <p>复有十事。何谓为十。与其宿世。俱共同学。菩萨因欲化此众生。显示德本。故在后宫。菩萨又以殖德本者。应当勉济。故现后宫。诸天人民。憍豪自恣。富贵自绮。因此菩萨。现大豪贵尊。因而降化。在五浊世。随时诱进。化度佛土。虽在中宫。不废三昧。势力无双。往古众生。兴立誓愿。菩萨欲使如意悉得。故现后宫。欲令父母家室亲属。本愿备悉。以大法音伎乐歌颂。箜篌乐器。奉敬供养如来至真。佥令效之。于时菩萨。在于后宫。了成佛道。定意不动。从初至终。成最正觉。而转法轮。至大灭度。所以示现。以法护之。救济危厄。使入大道。是为菩萨现在后宫。最末究竟。弃国捐王。入山得道。</p>
  <p>菩萨舍国复有十事。何谓为十。示厌尘欲。故现出家。见于世俗多所染著。欲使众人不猗瑕疵。显现贤圣正真履迹柔顺之义。菩萨居业。欲畅道化。叹出家德。以权方便。现于二际。堕在诸疑六十二见。拔之令出。众生贪欲。勤勤为安。为显众难。使弃所猗安乐之想。为著三界。驰逸众类。示现先应。故出家耳。其意兴盛。无所依仰。猗不可计。故现出家。又示逮得如来十力。四无所畏。随时而教。最后究竟。临当成佛。法应当然。是为菩萨十事弃国捐王。</p>
  <p>菩萨现勤苦行复有十事。何谓为十。欲得开化小学之士。故现六年进一麻米。又欲勖勉猗著诸邪六十二见。为诸失德众生之党。指示其业罪福之报。亦为杂秽迷惑世界。随时劝导。现己劳患。能伏情欲。示二等业。缘是之故。受真谛法。诸贪受欲。重自安己。驰逸众生。令净其心。又复示现菩萨精进。勤苦志道。最于后世。临欲成佛。示不更生。用精进故。诸天人民。根不纯淑。及外异学。使从训诲。是为菩萨示十苦行。</p>
  <p>菩萨诣道场复有十事。何谓为十。演大光明。照于十方。使众知之。故诣树下。亦欲感动诸佛国土。显示己身。使普佛土。皆共见之。又复畅示诸菩萨等及诸众生前世所行。悉来从斯。稽首受学。现其道场。所坐树下。庄严清净。随众人本。应时现身。威仪礼节。佛树静然。使诸世界如来至真。各自现身。诸可经行。举足下足。常修三昧。不离定意。觉了圣道。不犯须臾。诸天龙王。揵沓和。阿须伦。迦留罗。甄陀罗。摩睺勒。释梵四王。现来奉敬。众人见之。莫不发意。大慧无碍。菩萨所行。普观十方。念诸如来。晓了方面。在诸国土。现成正觉。是为菩萨现诣佛树。</p>
  <p>菩萨坐佛树下复有十事。何谓为十。以无数事。动诸佛国。故坐树下。皆欲照耀十方世界。而悉消除一切恶趣。亦复建立一切境土。咸为金刚。观诸如来处师子床。心所思念。等如虚空。现身威仪。咸以随时。归趣金刚道场三昧。其诸如来所止之处。受于清净。自承势力。以趣德本。劝立一切群生之类。是为十事坐佛树下。</p>
  <p>菩萨坐尊树下有十致未曾有。何谓为十。坐佛树时。致未曾有自然之法。十方世界诸如来至真等正觉。各现面像。伸其右掌。各自赞叹。当使导师得胜。得胜则是第一未曾有法。菩萨若复坐佛树时。一切诸佛。皆共念之。遣威神往。是为二事。坐佛树时。古昔同学。诸菩萨等。佥俱来至。周匝宿卫。住定意门。以若干物。而供养之。是为三事。在树下时。十方世界。草木华实。及诸药树。虽无神识。自然屈形。悉共曲躬。向于佛树。而稽首礼。是为四事。有大定意。号积法界。超越一切诸菩萨行。假使逮得此定意时。其功德明。越众开士。是为五事。于时菩萨。立身海藏离垢光曜总持之场。使诸如来。阐大法雨。是为六事。则以柔软顶之度去。供养如来。菩萨坐于树下。普游诸国。无所不遍。是为七事。菩萨若坐佛树下时。其行亦如慧上开士。普见一切众生根本心念所奏。是为八事。坐佛树时。自然善致佛圣觉定。适得斯定。普周无量三世之事。犹如虚空。是为九事。坐佛树时。则以己身。明识三世。其大圣慧。而无等伦。演离垢光。是为十事未曾有法。</p>
  <p>菩萨何谓降魔官。有十事降魔官属。何谓为十。众生同尘。著于世俗生死之患。不乐战斗。是故菩萨。现大势力降魔官属。诸天人民。贡高求名。欲为除断自大之难。佛欲开化魔及兵众。诸天人民。佥共娱乐。俱来聚会。因是化之。菩萨力势。无有双比。亦复显现。欲使人知。亦欲劝悦一切众生。显其利议。亦欲愍伤将来世人。在佛树下。降魔官时。悉已越度诸魔境界。无有尘欲无力不力。见诸薄力。而现德本。示慈心力。降魔官属。随时劝悦。爱欲尘劳贪欲之世。化以道法。观此十义。是故菩萨。降魔官属。</p>
  <p>菩萨成最正觉示如来力亦有十事。何谓为十。能伏诸魔业尘劳之秽。具菩萨行。乐诸菩萨一切定意。而以自娱上众开士圣慧之堂。究竟成就诸清白法。一切行义。为诸世间。善思惟行。其身普遍十方世界。演其音向。等心众生。皆畅威神。而建立之。过去当来今现在佛。如来至真。身口心等。无所望想。一时之间。普达三世。有三昧名善觉觉意。得是定时。入佛十力。以能兴此。处处有力。至漏尽慧。是为菩萨如来十力成最正觉。住是力时。诸佛普至。故曰如来已成正觉。</p>
  <p>如来至真。则以十品而转法轮。何谓为十。致四无畏。入清净慧。而畅慧音四分别辩。又善晓了。越于四谛游居无碍正觉脱门。旷意愍念一切群生。消除不顺侵枉苦恼悒戚之患不闲之难。不违往昔无盖之哀。清净和辞。周十方界。无央数劫。颁宣经法。不以劳懈。善分别解根力觉意一心悦门禅定正受。是为十品成正觉时。以无量义而转法轮。已成如来至真等正觉转于法轮。十清白法。观众生心。愦愦无闲。欢悦其志。令得亘然。何谓为十。前世宿命。所愿力势之所致也。不违本誓。威神建立无极大哀不舍众生而救济之。兴显圣慧而为说法。随时建立而宣传之。应时令解使无缺漏。明识解了三世之慧。其身所行永无所造。其意所宣无有形想。所畅慧者随音辄解。是为十事。清白之法而转法轮。</p>
  <p>如来至真以作佛事。观见十义现大灭度。何谓为十。常为示现。审谛非常。一切有为。显如呼噏。普诣安处无为之真。除诸恐惧。诸天人民。著于色身。故现色身如是无常。法身常存。而为分别。合有别离。诸所有为。弹指已过豪无坚强。一切三界犹如幻化。众想危脆无为最坚。为现道法。无有毁坏。诸习离别。悉无所成。为示碎散。法自应然。诸佛世尊。所作佛事。皆已具足。善转法轮。决狐疑。令随律教。授菩萨决。无有进退。修大灭度。是十观义如来至真取灭度矣。无有没化。</p>
  <p>普贤复白。是为佛子名菩萨行净大法道门。吾今所演法门之要。粗举都较。如来至真。所颁宣义。不可限量。悦众明智诸菩萨行。皆承大愿。未曾断绝。假使人闻。欢喜信者。心以怀信。则习奉行。成就此义。皆当疾成无上正真之道为最正觉。所以者何。计菩萨道。以行为要。未曾离行。是故菩萨大士。当住于行。以能行此菩萨功勋。入分别义。好如莲华。辄能得入一切法门无极圣室。度世径路。离于声闻一切缘觉之径路也。化诸众生。无所怀侠。咸照一切法经法门。劝诸群黎。使得长益。度世法门。当至心听度世法品。受持讽诵。一心思惟。修道目门。奉遵所愿。行如是已。菩萨所求。终不难得。疾成无上正真之道。说是经时。宣说法门。演度世法品。十方无量不可计会诸佛世界。为大震动。皆佛威神之所兴化。宣致此法。得是经典。一切佛土。自然动者。而大光明。靡所不耀。十方诸佛。皆各现身。而遥赞叹普贤菩萨。善哉善哉。最胜之子。随时讲说菩萨大士功勋之德。分别正义。一何快乎。开阐班宣度世法品。如汝佛子。本学真谛。解达斯法。今者善说承经威德光明清净经典之要。我等悉解。诸佛亦然。吾等亦共称誉此经。于今现在十方诸佛。为诸当来诸菩萨。学未闻者。施慈恩广大。乃如是乎。</p>
  <p>于是普贤菩萨大士。承佛圣旨。十方众圣之所接护。观于十方。察诸众会。普瞻法界。而说颂曰。</p>
  <p class="l-js-5c">修千亿兆劫　　勤奉难限量</p>
  <p class="l-js-5c">归千载垓佛　　因生诸法子</p>
  <p class="l-js-5c">开化于众生　　立道无崖底</p>
  <p class="l-js-5c">咸共一心听　　叹佛无等伦</p>
  <p class="l-js-5c">供佛不可限　　已不著佛道</p>
  <p class="l-js-5c">解群黎庶欲　　不想计有人</p>
  <p class="l-js-5c">见佛之功德　　不依其名勋</p>
  <p class="l-js-5c">嗟叹彼尊行　　欢悦世巍巍</p>
  <p class="l-js-5c">已除罪尘魔　　普现于三世</p>
  <p class="l-js-5c">其德超众圣　　显殊异力行</p>
  <p class="l-js-5c">烧尽痴爱行　　志性在寂寞</p>
  <p class="l-js-5c">现行众齐限　　今当叹功勋</p>
  <p class="l-js-5c">最圣所过度　　众生趣如幻</p>
  <p class="l-js-5c">为示若干变　　令人除自大</p>
  <p class="l-js-5c">适发心之顷　　普能悉晓了</p>
  <p class="l-js-5c">今叹彼功勋　　众生所奉敬</p>
  <p class="l-js-5c">睹苦恼众生　　五径生老患</p>
  <p class="l-js-5c">终亡忧戚危　　爱欲所伤害</p>
  <p class="l-js-5c">愍欲度此等　　故建广尊慧</p>
  <p class="l-js-5c">当叹此功勋　　且共一心听</p>
  <p class="l-js-5c">施戒忍精进　　一心以自娱</p>
  <p class="l-js-5c">权慧度无极　　施以无极慈</p>
  <p class="l-js-5c">悲喜乐于法　　百千劫护行</p>
  <p class="l-js-5c">今当叹此行　　听所说功德</p>
  <p class="l-js-5c">以求佛道故　　消千亿垓身</p>
  <p class="l-js-5c">不贪惜躯命　　是为殊道真</p>
  <p class="l-js-5c">精勤为众生　　常覆欲安己</p>
  <p class="l-js-5c">叹能仁超行　　志怀愍哀慈</p>
  <p class="l-js-5c">无数千亿载　　劫数叹名称</p>
  <p class="l-js-5c">以一毛取水　　尚可尽大海</p>
  <p class="l-js-5c">所行精进德　　过是不可喻</p>
  <p class="l-js-5c">且听佛境界　　所现愍群庶</p>
  <p class="l-js-5c">为众生之故　　长清白德本</p>
  <p class="l-js-5c">志性不卒暴　　不厌道法乐</p>
  <p class="l-js-5c">建立众生处　　慧江渊智树</p>
  <p class="l-js-5c">世尊如天地　　群黎常戴仰</p>
  <p class="l-js-5c">慈濡愍为根　　护禁仁为茎</p>
  <p class="l-js-5c">尊勋慧华叶　　戒香甚清净</p>
  <p class="l-js-5c">悟诸不觉意　　众生爱敬行</p>
  <p class="l-js-5c">无著等莲华　　众生见归命</p>
  <p class="l-js-5c">解脱为种稷　　身本性怀慈</p>
  <p class="l-js-5c">智慧善权术　　五枝度彼岸</p>
  <p class="l-js-5c">禅叶神通华　　一切智慧实</p>
  <p class="l-js-5c">神足尊法树　　弘覆于三界</p>
  <p class="l-js-5c">本修清净迹　　长育广慧义</p>
  <p class="l-js-5c">师子颈颐念　　智慧净缯首</p>
  <p class="l-js-5c">空慧义第一　　慈愍度世明</p>
  <p class="l-js-5c">无我如师子　　能吼降众魔</p>
  <p class="l-js-5c">得越生死旷　　众民邪尘欲</p>
  <p class="l-js-5c">度所有家业　　奉要行除愚</p>
  <p class="l-js-5c">迷惑示正路　　显佛无上道</p>
  <p class="l-js-5c">立志无恐畏　　为殊胜导师</p>
  <p class="l-js-5c">众生淫怒痴　　冥尘若干弊</p>
  <p class="l-js-5c">长夜随有为　　苦父母所恼</p>
  <p class="l-js-5c">见群黎出生　　以哀疗爱欲</p>
  <p class="l-js-5c">讲八万四千　　用治弃众病</p>
  <p class="l-js-5c">此降伏魔尘　　以法训众生</p>
  <p class="l-js-5c">弃恶无所习　　求严净佛德</p>
  <p class="l-js-5c">解法两足帝　　一切智慧尊</p>
  <p class="l-js-5c">以贤圣之财　　实广觉冥众</p>
  <p class="l-js-5c">戒三昧自娱　　以圣净智慧</p>
  <p class="l-js-5c">用明达刀刃　　度尘无恐惧</p>
  <p class="l-js-5c">作变于法幻　　因转最法轮</p>
  <p class="l-js-5c">亦不退回还　　一切异学意</p>
  <p class="l-js-5c">晓了深尽慧　　普生其法味</p>
  <p class="l-js-5c">觉意宝神足　　开难化民庶</p>
  <p class="l-js-5c">住千通慧力　　严净三为君</p>
  <p class="l-js-5c">斯为大慧海　　无双说无尽</p>
  <p class="l-js-5c">以越度世俗　　不著三处众</p>
  <p class="l-js-5c">以成禅神通　　慧如山不动</p>
  <p class="l-js-5c">其有比清净　　无及智慧明</p>
  <p class="l-js-5c">德圣超须弥　　愍住众生仰</p>
  <p class="l-js-5c">性强若金刚　　所修皆要固</p>
  <p class="l-js-5c">其心不可毁　　重法奉普智</p>
  <p class="l-js-5c">游众魔尘欲　　在世住无畏</p>
  <p class="l-js-5c">消恩爱然炽　　总摄俗群黎</p>
  <p>普布于慈雨　　演愍哀光[火*佥]</p>
  <p class="l-js-5c">四神足雷鸣　　能仁寂畅音</p>
  <p class="l-js-5c">雨四分别辨　　清和八品道</p>
  <p class="l-js-5c">以此大阴雨　　清灭众尘劳</p>
  <p>智垣墙耻堑　　[立*寺]法幢为幡</p>
  <p class="l-js-5c">圣如墙解门　　意念守门者</p>
  <p class="l-js-5c">四谛成径路　　净神足严迹</p>
  <p class="l-js-5c">法幻为城郭　　主三界降魔</p>
  <p class="l-js-5c">树心一切智　　坚住足飞行</p>
  <p class="l-js-5c">如鸟独游行　　慈愍为明曜</p>
  <p class="l-js-5c">教化如凤凰　　众生无能逮</p>
  <p class="l-js-5c">拔度生死海　　立志上泥洹</p>
  <p class="l-js-5c">以戒定道场　　兴慧华鬘净</p>
  <p class="l-js-5c">以明消尘劳　　枯竭恩爱流</p>
  <p class="l-js-5c">增长药根力　　净众佛上道</p>
  <p class="l-js-5c">则奋法日光　　以照众生界</p>
  <p class="l-js-5c">法境场等净　　不舍等众生</p>
  <p class="l-js-5c">一切照诸学　　声闻缘觉乘</p>
  <p class="l-js-5c">心普见三世　　消念所增损</p>
  <p class="l-js-5c">意圣慧超异　　畅众生如空</p>
  <p class="l-js-5c">于法得自在　　在众严德像</p>
  <p class="l-js-5c">兴明执金刚　　常立在法地</p>
  <p class="l-js-5c">身相若干好　　清净超诸世</p>
  <p class="l-js-5c">为众积经典　　群黎最尊法</p>
  <p class="l-js-5c">以越于三世　　爱网众尘劳</p>
  <p class="l-js-5c">慈愍诸世俗　　乐法作慈护</p>
  <p class="l-js-5c">现身于三界　　法音告一切</p>
  <p class="l-js-5c">清净犹如梵　　济邪见无乐</p>
  <p class="l-js-5c">清净度生死　　境界法豪尊</p>
  <p class="l-js-5c">不复重退还　　大意摄蠕动</p>
  <p class="l-js-5c">法尊超于世　　以慧怀来众</p>
  <p class="l-js-5c">一切功勋最　　大称普流世</p>
  <p class="l-js-5c">自然如虚空　　除一切颠倒</p>
  <p class="l-js-5c">在众造超异　　永不著诸界</p>
  <p class="l-js-5c">普入清净行　　亦建立众生</p>
  <p class="l-js-5c">其智极玄妙　　斯慧净复净</p>
  <p class="l-js-5c">权便旷如地　　普遍五众生</p>
  <p class="l-js-5c">其慈犹如水　　洗除众尘欲</p>
  <p class="l-js-5c">以慧消爱欲　　拔济众穿漏</p>
  <p class="l-js-5c">世尊无崖底　　游三界如风</p>
  <p class="l-js-5c">斯党犹如宝　　济诸贫乏道</p>
  <p class="l-js-5c">如金刚无侣　　弃三处诸见</p>
  <p class="l-js-5c">其音若干品　　普德严三界</p>
  <p class="l-js-5c">尊如夜明珠　　其行立首顶</p>
  <p class="l-js-5c">功勋如众华　　觉意以自娱</p>
  <p class="l-js-5c">斯等如华鬘　　超世誓正愿</p>
  <p class="l-js-5c">其戒香清净　　完具无缺漏</p>
  <p class="l-js-5c">以净涂法香　　慧布于三处</p>
  <p class="l-js-5c">其行如高盖　　覆去尘劳欲</p>
  <p class="l-js-5c">以跱立慧幢　　执意无二迹</p>
  <p class="l-js-5c">以行杂幡彩　　修慧而悬智</p>
  <p class="l-js-5c">谛羞耻衣服　　以德覆众生</p>
  <p class="l-js-5c">无量界居乘　　驰游于三世</p>
  <p class="l-js-5c">调定如龙象　　其心常坚住</p>
  <p class="l-js-5c">神足游三世　　越度大重担</p>
  <p class="l-js-5c">亦如大龙王　　所布云法水</p>
  <p class="l-js-5c">亦如灵瑞华　　众人所难遇</p>
  <p class="l-js-5c">斯等如勇好　　降魔拔尘劳</p>
  <p class="l-js-5c">亦如无转轮　　导师所颁宣</p>
  <p class="l-js-5c">现群黎终始　　如冥中火炬</p>
  <p class="l-js-5c">其德如江河　　顺路如流水</p>
  <p class="l-js-5c">斯等如桥梁　　常执载一切</p>
  <p class="l-js-5c">如严净舟船　　以慧愿度渊</p>
  <p class="l-js-5c">亦复如船师　　住众明地最</p>
  <p class="l-js-5c">游观夜娱乐　　为众显真乐</p>
  <p class="l-js-5c">以慧法脱门　　严慧净宫殿</p>
  <p class="l-js-5c">亦复如众药　　消除尘劳病</p>
  <p class="l-js-5c">如雪山杂药　　妙慧为屋宅</p>
  <p class="l-js-5c">其行如正觉　　慧寤诸睡寐</p>
  <p class="l-js-5c">其道平等觉　　等心了众生</p>
  <p class="l-js-5c">斯所从来处　　如胜行诚信</p>
  <p class="l-js-5c">犹若一切智　　入普门慧室</p>
  <p class="l-js-5c">斯等多所化　　济若干众生</p>
  <p class="l-js-5c">以自在佛慧　　游一切智界</p>
  <p class="l-js-5c">其力不可量　　一切莫能当</p>
  <p class="l-js-5c">其慧无所畏　　解慧晓众生</p>
  <p class="l-js-5c">一切民庶像　　颜貌名无济</p>
  <p class="l-js-5c">诸色皆平等　　字类诸音声</p>
  <p class="l-js-5c">悉度众色像　　离名音能现</p>
  <p class="l-js-5c">一切众生类　　不任宣德耀</p>
  <p class="l-js-5c">其修此功勋　　舍非建立法</p>
  <p class="l-js-5c">现在为慧父　　以远有无际</p>
  <p class="l-js-5c">则为一切智　　于慧第一明</p>
  <p class="l-js-5c">嗟入无著行　　遵敬欢悦世</p>
  <p class="l-js-5c">解了诸法门　　如幻常空寂</p>
  <p class="l-js-5c">往古愿行哀　　亦承佛圣旨</p>
  <p class="l-js-5c">离慢显惠门　　而现若干变</p>
  <p class="l-js-5c">皆共一心听　　菩萨之功勋</p>
  <p class="l-js-5c">则以一身形　　广现无数德</p>
  <p class="l-js-5c">无心意境界　　众生不见心</p>
  <p class="l-js-5c">演出一音声　　越诸辞境界</p>
  <p class="l-js-5c">随一切群黎　　言语而班宣</p>
  <p class="l-js-5c">以舍众生身　　欲报所行体</p>
  <p class="l-js-5c">解音无所有　　而畅众声教</p>
  <p class="l-js-5c">心寂寞显耀　　觉谛如虚空</p>
  <p class="l-js-5c">黎庶世各异　　亦为示若干</p>
  <p class="l-js-5c">究竟无有身　　尚复现有形</p>
  <p class="l-js-5c">随众之所生　　得立报应果</p>
  <p class="l-js-5c">皆入诸所生　　不著于所生</p>
  <p class="l-js-5c">己身如虚空　　不想若干人</p>
  <p class="l-js-5c">其身不可量　　明智悉能现</p>
  <p class="l-js-5c">奉敬天人尊　　归世一切智</p>
  <p class="l-js-5c">华香杂捣香　　妓乐缯幡盖</p>
  <p class="l-js-5c">身命自投地　　供养上圣尊</p>
  <p class="l-js-5c">住一最胜下　　皆立诸佛前</p>
  <p class="l-js-5c">睹见诸众舍　　常问无等伦</p>
  <p class="l-js-5c">闻法逮三昧　　一台无量门</p>
  <p class="l-js-5c">从本所学住　　意勇现无量</p>
  <p class="l-js-5c">善权智慧业　　以度于彼岸</p>
  <p class="l-js-5c">晓众生如幻　　自致得佛道</p>
  <p class="l-js-5c">遍见别异心　　无量色音声</p>
  <p class="l-js-5c">入于求望想　　无著普现众</p>
  <p class="l-js-5c">或复现第一　　为众生显心</p>
  <p class="l-js-5c">或有行道者　　见无量黎庶</p>
  <p class="l-js-5c">布施戒忍辱　　精进禅智惠</p>
  <p class="l-js-5c">或受梵迹行　　或现上妙行</p>
  <p class="l-js-5c">或有行成满　　得忍示嗔恚</p>
  <p class="l-js-5c">一及生究竟　　或阿惟颜佛</p>
  <p class="l-js-5c">或显声闻像　　或复为缘觉</p>
  <p class="l-js-5c">亿载国现灭　　亦复不灭度</p>
  <p class="l-js-5c">或斯刀利释　　须伦梵天王</p>
  <p class="l-js-5c">玉女诸眷属　　或复独游步</p>
  <p class="l-js-5c">比丘心寂寞　　或复为国主</p>
  <p class="l-js-5c">入法网慧界　　或显妙色像</p>
  <p class="l-js-5c">从天而没来　　或现女人像</p>
  <p class="l-js-5c">所度于无极　　或现在露精</p>
  <p class="l-js-5c">或在广欲禅　　若积忍辱业</p>
  <p class="l-js-5c">晓逮真谛地　　现目见心行</p>
  <p class="l-js-5c">或示入胞胎　　于胎成正觉</p>
  <p class="l-js-5c">而复转法轮　　或生显灭度</p>
  <p class="l-js-5c">或复学技术　　女人中三昧</p>
  <p class="l-js-5c">众业已备悉　　现弃国捐王</p>
  <p class="l-js-5c">或复佛树下　　逮成最正觉</p>
  <p class="l-js-5c">或现转法轮　　显现若干品</p>
  <p class="l-js-5c">或佛化众生　　遍亿千国土</p>
  <p class="l-js-5c">示现不退行　　佛亦无寂业</p>
  <p class="l-js-5c">入想度无极　　游于亿千劫</p>
  <p class="l-js-5c">一心所显现　　境界百千劫</p>
  <p class="l-js-5c">诸想无有想　　为众现劫数</p>
  <p class="l-js-5c">无疑无所说　　而现有周旋</p>
  <p class="l-js-5c">见有作寂业　　普降于众生</p>
  <p class="l-js-5c">皆由降伏胜　　彼处为澹泊</p>
  <p class="l-js-5c">佛国众生界　　入诸法报应</p>
  <p class="l-js-5c">究竟百亿劫　　所宣不可穷</p>
  <p class="l-js-5c">入众生如是　　广智晓黎庶</p>
  <p class="l-js-5c">则以一人身　　报无量变形</p>
  <p class="l-js-5c">亦以一幻术　　常悉周一切</p>
  <p class="l-js-5c">此说度无极　　教诸不学者</p>
  <p class="l-js-5c">解诸根通利　　中间调定本</p>
  <p class="l-js-5c">诸根得自在　　众生无有业</p>
  <p class="l-js-5c">一根入诸根　　各各怀贪猗</p>
  <p class="l-js-5c">禅灭甚微妙　　所住诸入根</p>
  <p class="l-js-5c">是脱信施性　　不止尘欲行</p>
  <p class="l-js-5c">过去当来心　　现在亦如是</p>
  <p class="l-js-5c">众生度彼岸　　无去亦无来</p>
  <p class="l-js-5c">尽晓真谛行　　为众演上法</p>
  <p class="l-js-5c">心如此若干　　心行尘无漏</p>
  <p class="l-js-5c">一心入正道　　甚解一切智</p>
  <p class="l-js-5c">心在佛无心　　住第一上慧</p>
  <p class="l-js-5c">一发心之顷　　解别自然慧</p>
  <p class="l-js-5c">神足度无极　　识别一切圣</p>
  <p class="l-js-5c">神通发念顷　　至无量载国</p>
  <p class="l-js-5c">普游亦如是　　亿百那术劫</p>
  <p class="l-js-5c">宣智不可量　　不动普彻力</p>
  <p class="l-js-5c">幻师求财业　　众中见诸像</p>
  <p class="l-js-5c">无色见诸色　　幻者无所有</p>
  <p class="l-js-5c">权慧亦如是　　入于广法幻</p>
  <p class="l-js-5c">现若干种变　　普遍于世间</p>
  <p class="l-js-5c">如日在虚空　　清净无微翳</p>
  <p class="l-js-5c">犹如清净水　　见底之所有</p>
  <p class="l-js-5c">法界场净然　　慧明为远照</p>
  <p class="l-js-5c">见人界清净　　心不住邪见</p>
  <p class="l-js-5c">如梦种种思　　觉则无所有</p>
  <p class="l-js-5c">无数亿载岁　　长夜不可尽</p>
  <p class="l-js-5c">自然法等然　　普现一切义</p>
  <p class="l-js-5c">竟住百千劫　　一时须尽慧</p>
  <p class="l-js-5c">处世间方俗　　如山顶门阃</p>
  <p class="l-js-5c">一切所畅音　　不想己说慧</p>
  <p class="l-js-5c">菩萨晓了此　　诸法自然尔</p>
  <p class="l-js-5c">随众生言向　　现法音无想</p>
  <p class="l-js-5c">譬如春夏日　　野马人起想</p>
  <p class="l-js-5c">驰走谓有水　　虚渴益更甚</p>
  <p class="l-js-5c">众生欲兴如　　志求立解脱</p>
  <p class="l-js-5c">得慧无人想　　慈愍益更兴</p>
  <p class="l-js-5c">佛说色如沫　　痛痒如水泡</p>
  <p class="l-js-5c">想悉如野马　　行者譬芭蕉</p>
  <p class="l-js-5c">其心犹如幻　　识现若干变</p>
  <p class="l-js-5c">演五阴如此　　达者无所著</p>
  <p class="l-js-5c">诸入空自然　　随己有所作</p>
  <p class="l-js-5c">以等于法界　　现离众生土</p>
  <p class="l-js-5c">六事寂真谛　　说若干不定</p>
  <p class="l-js-5c">是为分别解　　诸法所猗著</p>
  <p class="l-js-5c">无来无去处　　亦无常住处</p>
  <p class="l-js-5c">恩爱之报应　　罪福转三世</p>
  <p class="l-js-5c">分别因缘生　　无住而拔者</p>
  <p class="l-js-5c">至成求本末　　依猗无所有</p>
  <p class="l-js-5c">了三世一等　　一时现若干</p>
  <p class="l-js-5c">在欲无色界　　普能显境土</p>
  <p class="l-js-5c">从行致三护　　济脱于三处</p>
  <p class="l-js-5c">咨嗟宣三乘　　归一一切智</p>
  <p class="l-js-5c">剖判法处处　　令度诸根原</p>
  <p class="l-js-5c">已解尘劳界　　自在普游居</p>
  <p class="l-js-5c">识念过去事　　明眼灭尘劳</p>
  <p class="l-js-5c">旷慧佛十力　　亦不得诸力</p>
  <p class="l-js-5c">觉一切空意　　现观众生法</p>
  <p class="l-js-5c">无爱欲穿漏　　亦不得尽傥</p>
  <p class="l-js-5c">入于诸所生　　慧广不失众</p>
  <p class="l-js-5c">胜子勇住此　　善施撰释行</p>
  <p class="l-js-5c">不缺不动道　　其意不忽忘</p>
  <p class="l-js-5c">好精进定意　　智慧消诸秽</p>
  <p class="l-js-5c">悉造慧法护　　今现于三世</p>
  <p class="l-js-5c">慈法众生侣　　无为无所得</p>
  <p class="l-js-5c">其行此法门　　逮致宣扬德</p>
  <p class="l-js-5c">粗举其功勋　　庄严诸至义</p>
  <p class="l-js-5c">嗟叹其所行　　亿载劫无尽</p>
  <p class="l-js-5c">粗举其要惠　　如取地一尘</p>
  <p class="l-js-5c">依猗佛圣慧　　住未曾想念</p>
  <p class="l-js-5c">精进坚慈心　　超遵一切业</p>
  <p class="l-js-5c">劝众而教化　　禅戒不可动</p>
  <p class="l-js-5c">逮得正决行　　皆号为佛子</p>
  <p class="l-js-5c">通入佛功勋　　念国众生行</p>
  <p class="l-js-5c">入于无二想　　惠超无厌难</p>
  <p class="l-js-5c">得辨力总持　　度以真谛义</p>
  <p class="l-js-5c">赞无等伦心　　逮成最正觉</p>
  <p class="l-js-5c">普思贤功称　　誓愿尊妙行</p>
  <p class="l-js-5c">愍哀缘修慈　　近尊净妙道</p>
  <p class="l-js-5c">解净度无极　　究竟权灭度</p>
  <p class="l-js-5c">识别得势力　　逮成最上道</p>
  <p class="l-js-5c">解致普等惠　　颁宣最上法</p>
  <p class="l-js-5c">超德执圣铠　　在道遵法位</p>
  <p class="l-js-5c">究竟住圣旨　　等心除雷音</p>
  <p class="l-js-5c">御慧化慢迹　　得致和佛道</p>
  <p class="l-js-5c">智建立无想　　致抚育之堂</p>
  <p class="l-js-5c">住深猗勇猛　　蠲除众生疑</p>
  <p class="l-js-5c">思慧次第法　　善报度无极</p>
  <p class="l-js-5c">下入平等迹　　慧部觉普智</p>
  <p class="l-js-5c">以度杂碎智　　神通自娱乐</p>
  <p class="l-js-5c">明照脱尘劳　　为众生苑囿</p>
  <p class="l-js-5c">清净行宫殿　　现若干妙行</p>
  <p class="l-js-5c">示众无所净　　其心不动摇</p>
  <p class="l-js-5c">究畅志性明　　善说度无极</p>
  <p class="l-js-5c">严净道见中　　奋慧光明曜</p>
  <p class="l-js-5c">无双无怯弱　　其意如太山</p>
  <p class="l-js-5c">德行至无极　　智如海无尽</p>
  <p class="l-js-5c">若宝室金刚　　坚住大德铠</p>
  <p class="l-js-5c">所设极广大　　善解莫能坏</p>
  <p class="l-js-5c">授决当至道　　由住广大心</p>
  <p class="l-js-5c">得佛无尽藏　　觉成一切智</p>
  <p class="l-js-5c">常护慧自在　　晓了现变化</p>
  <p class="l-js-5c">众生国法界　　住慧显权变</p>
  <p class="l-js-5c">身愿建游行　　慧变亦如是</p>
  <p class="l-js-5c">现亿载无量　　以悦乐黎庶</p>
  <p class="l-js-5c">显力神通飞　　究畅娱乐力</p>
  <p class="l-js-5c">逮致觉境界　　难化众生类</p>
  <p class="l-js-5c">勇猛无所畏　　严智无言辞</p>
  <p class="l-js-5c">一切为佛子　　其身大清净</p>
  <p class="l-js-5c">体业甚广长　　口言亦清净</p>
  <p class="l-js-5c">乐建慧至成　　最胜造十业</p>
  <p class="l-js-5c">心心发其心　　显遍最为上</p>
  <p class="l-js-5c">定意教诸根　　胜诸原坚住</p>
  <p class="l-js-5c">清净除谀谄　　性行常质直</p>
  <p class="l-js-5c">以致入解脱　　现众若干变</p>
  <p class="l-js-5c">弃捐所止处　　执怀上品业</p>
  <p class="l-js-5c">成其所当善　　解达一切智</p>
  <p class="l-js-5c">不舍住寂然　　住于上澹泊</p>
  <p class="l-js-5c">出生号功勋　　善学于大道</p>
  <p class="l-js-5c">求心无量业　　奉行无所著</p>
  <p class="l-js-5c">现道庶流渊　　坚立入众生</p>
  <p class="l-js-5c">所行以为手　　腹强慧最上</p>
  <p class="l-js-5c">其意如金刚　　愍铠圣净状</p>
  <p class="l-js-5c">智慧首观法　　识道行博闻</p>
  <p class="l-js-5c">戒香为清净　　动静为最上</p>
  <p class="l-js-5c">身心游言辨　　心慧为最胜</p>
  <p class="l-js-5c">所行至佛道　　坐于师子床</p>
  <p class="l-js-5c">梵行迹卧寐　　最空行无为</p>
  <p class="l-js-5c">明为往安界　　光所照若斯</p>
  <p class="l-js-5c">观察知众生　　行若干频伸</p>
  <p class="l-js-5c">布施离悭贪　　不轻慢禁戒</p>
  <p class="l-js-5c">忍辱舍嗔恚　　精进最第一</p>
  <p class="l-js-5c">禅智得自在　　慈心等众生</p>
  <p class="l-js-5c">愍哀无厌法　　清净尽尘劳</p>
  <p class="l-js-5c">义寂顺道法　　以福施众生</p>
  <p class="l-js-5c">圣慧利如犀　　明智照广远</p>
  <p class="l-js-5c">博闻无厌足　　无畏拔妄想</p>
  <p class="l-js-5c">制己立在行　　得脱魔径路</p>
  <p class="l-js-5c">所修佛慧业　　志性稽首奉</p>
  <p class="l-js-5c">弃捐于贡高　　常遵为道义</p>
  <p class="l-js-5c">勖勉魔所困　　从佛之威神</p>
  <p class="l-js-5c">大意随法教　　总义至无上</p>
  <p class="l-js-5c">所作后追身　　趣严度无极</p>
  <p class="l-js-5c">所生现豪尊　　初生行七步</p>
  <p class="l-js-5c">普显诸伎术　　示现处后宫</p>
  <p class="l-js-5c">弃家无所慕　　修道至止本</p>
  <p class="l-js-5c">近空光明耀　　习广至诚业</p>
  <p class="l-js-5c">降魔逮上道　　转法轮之迹</p>
  <p class="l-js-5c">示在佛道地　　大师无等伦</p>
  <p class="l-js-5c">此行无崖底　　粗现或广远</p>
  <p class="l-js-5c">积行亿载劫　　以是为娱乐</p>
  <p class="l-js-5c">亿百千众生　　精修住佛德</p>
  <p class="l-js-5c">法者无有人　　及著一切行</p>
  <p class="l-js-5c">此行合慧义　　神通以自娱</p>
  <p class="l-js-5c">亿千诸国土　　万百千载劫</p>
  <p class="l-js-5c">手掌擎周行　　亿载国不劳</p>
  <p class="l-js-5c">寻能还复处　　不逼恼众生</p>
  <p class="l-js-5c">诸佛国严净　　现之如有限</p>
  <p class="l-js-5c">皆令众生类　　入于一毛孔</p>
  <p class="l-js-5c">使其四大海　　在于一毛孔</p>
  <p class="l-js-5c">不增亦不减　　益众无迫恼</p>
  <p class="l-js-5c">掌捉大铁围　　亿垓如一尘</p>
  <p class="l-js-5c">移亿江沙土　　还复著故处</p>
  <p class="l-js-5c">取国并其土　　或有破坏者</p>
  <p class="l-js-5c">以无心降伏　　所入不可尽</p>
  <p class="l-js-5c">假令百千日　　一切月照众</p>
  <p class="l-js-5c">明珠大炎光　　及诸天须伦</p>
  <p class="l-js-5c">演一毛之光　　其耀超亿载</p>
  <p class="l-js-5c">演无上法已　　皆消世恶趣</p>
  <p class="l-js-5c">若干种言音　　众生无余辞</p>
  <p class="l-js-5c">畅一音教已　　皆周入诸训</p>
  <p class="l-js-5c">得闻柔软音　　巨亿众忻然</p>
  <p class="l-js-5c">佛所讲法音　　咸共悉听之</p>
  <p class="l-js-5c">计其过去劫　　而睹当来事</p>
  <p class="l-js-5c">若当来现在　　为显过去行</p>
  <p class="l-js-5c">示限诸佛土　　危坏复还复</p>
  <p class="l-js-5c">以诸众生亿　　悉具入一毛</p>
  <p class="l-js-5c">十方佛威神　　建立得越度</p>
  <p class="l-js-5c">皆己身真现　　感动现变化</p>
  <p class="l-js-5c">明者住无慢　　晓了众生心</p>
  <p class="l-js-5c">随其身示现　　离垢不贪己</p>
  <p class="l-js-5c">一切诸人身　　口言所归趣</p>
  <p class="l-js-5c">释梵四天王　　诸天及世人</p>
  <p class="l-js-5c">声闻缘觉乘　　皆从佛身出</p>
  <p class="l-js-5c">示奉行佛道　　至于一切智</p>
  <p class="l-js-5c">皆入思想罔　　清净中瑕秽</p>
  <p class="l-js-5c">建立于普智　　常现佛道国</p>
  <p class="l-js-5c">念分别思想　　总世自在智</p>
  <p class="l-js-5c">从其本行道　　国为现所修</p>
  <p class="l-js-5c">所感动如此　　善广极现上</p>
  <p class="l-js-5c">世俗所不及　　为现如斯教</p>
  <p class="l-js-5c">所现无所现　　复能有过者</p>
  <p class="l-js-5c">因黎庶性行　　为显真谛业</p>
  <p class="l-js-5c">其身等如空　　其名闻三世</p>
  <p class="l-js-5c">戒香衣自勋　　寂然德庄严</p>
  <p class="l-js-5c">被法离垢缯　　普智如意珠</p>
  <p class="l-js-5c">明智已备悉　　功勋住普智</p>
  <p class="l-js-5c">逮度无极轮　　常施最神通</p>
  <p class="l-js-5c">慧神足无碍　　至智上明珠</p>
  <p class="l-js-5c">其行净妙女　　殊胜摄四恩</p>
  <p class="l-js-5c">唱导以善权　　德善本法轮</p>
  <p class="l-js-5c">居空定意尊　　慈愍铠为城</p>
  <p class="l-js-5c">弓弩智惠意　　诸根明为箭</p>
  <p>建立为世盖　　圣慧[立*寺]幢幡</p>
  <p class="l-js-5c">因降诸魔势　　伏以忍辱力</p>
  <p class="l-js-5c">土地摄总持　　行慧渊智树</p>
  <p class="l-js-5c">觉意华三昧　　神足严娱乐</p>
  <p class="l-js-5c">解空为浴池　　脱门要净妻</p>
  <p class="l-js-5c">晓法甘露食　　乐戏以三乘</p>
  <p class="l-js-5c">是行为最尊　　殊妙不过此</p>
  <p class="l-js-5c">亿垓百千劫　　未曾兴懈惓</p>
  <p class="l-js-5c">恭敬圣净土　　晓众乐无住</p>
  <p class="l-js-5c">立慧诸妙乐　　具足一切智</p>
  <p class="l-js-5c">勇猛计诸国　　天雨消诸秽</p>
  <p class="l-js-5c">众妙尚可尽　　虚空亦可度</p>
  <p class="l-js-5c">须臾一时间　　可晓众心念</p>
  <p class="l-js-5c">嗟叹诸佛子　　百千劫无尽</p>
  <p class="l-js-5c">欲致净功勋　　慧无能过者</p>
  <p class="l-js-5c">济度众苦患　　令立于永安</p>
  <p class="l-js-5c">至无尽平等　　安住身口意</p>
  <p class="l-js-5c">当坚固其心　　造行如金刚</p>
  <p>普贤菩萨。说是语时。三千大千世界。六反震动。其大光明。普照十方。箜篌乐器。不鼓自鸣。诸天人民。莫不欣庆。声闻弟子。皆来归命。诸菩萨等。皆言其诚。一切众会。皆共欢然。悉发无上正真道意。</p>
  <p>普智菩萨。复白佛言。道从有言。无言致乎。佛言。亦从有言。亦从无言。堕在五趣生死之难。五阴六衰。所见羁绊。十二因缘六十二见。扰扰不安。或十二海。不度彼岸。此诸事业。百千种病。故佛设教。施以法药。戒定慧解。度知见品四等四恩。三十七品。六度无极。十二部经。空无想愿。四谛三脱。及以三宝。以用疗治此诸秽病。药为病施。无病无药。三毒众秽。皆为重病。至正真慧。而曰不病。因缘所缚。不解道者。故佛为畅。晓喻文说聚沫水泡。芭蕉野马。影向幻化。梦月荒忽。以解其意。此事皆虚。因或而生。不贪世俗。习道法药。六度四等。四恩众事。奉行此业。得至于道。解诸言教。本皆无言。或有佛土。无有五阴六衰三毒因缘之缚。故无文说。无身无言。虚静寂寞。解无三界。不住有为。不处无为。不处中间。是为名曰从无言致。</p>
  <p>普智复问。今者众会。来集于此。或有深解。诸根明彻。或有中人。可进可退。或有下士。不智所趣。达者无疑。中间下士。皆怀犹豫。所以者何。闻吾向者问二百事。普贤菩萨。答以二千。各心念言。事物烦闹。不知何事。可奉可舍。愿佛分别。开解其意。以何等故。事有二百。答以二千。佛言。善哉善哉。所问一何快乎。决将来疑。令诸学者不挟经罔。佛言谛听。善思念之。当为汝说是义所趣。答言受教。佛言用有二故。故问二百。何谓为二。有神贪身计。有吾我。有内有外。在有在无。故问二百又复问曰。用有此计。故有生死。何故复郑重。问二百事。世尊告曰。其二百事。所咨问。皆除吾我内外有无。则以权慧。开化无际。不得内外。乃得至道。开化一切。</p>
  <p>普智复问。普贤菩萨。何故复重二千事答。世尊告曰。十方一切皆来集会。其心各异意行不同。达者闻要。则以至道。不能达者。为演多辞。晓喻文说。牵攀义旨。目所睹形。以喻其意乃得解慧。如衣多垢以淳灰浣。若干反数。乃得净耳。然后染之。其色乃鲜。譬如有人欲。起屋宅。其地高下。不能平正。多有溷厕蛇虺毒虫。高下平之。徙去不净。摈弃蛇虺。筑墙园基。乃起屋宅。菩萨如是。除去五阴六衰十二因缘吾我诸盖。行大慈哀智慧善权。为众法舍。为世间护。为世间台。普智复问。何谓法舍。世尊告曰。教化一切。皆入空慧。无增无爱。心无妄想。度脱众生。是为法舍。普智复问。何谓为台。世尊告曰。以六神通。彻视睹见十方心念。彻听有形。亦察无形。身遍十方。无有去来。道心睹见一切根原。本无处所。见已本际。不处有无。不处生死。不住灭度开心一切。皆至大道。是曰为台。何谓为护。世尊告曰。随时开化。入于五道。而净五眼。何谓为五。一曰肉眼。处于世间。现四大身。因此开化。度脱众生。何谓天眼。诸在天上。及在世间。未识至道。示以三乘各令得所。何谓慧眼。其不能解智度无极。皆开化之。使入大慧。何谓法眼。其在褊局。不能恢泰。悉开化之。解法身一无去来今平等三世。何谓佛眼。其迷或者。不识正真。阴盖所覆。譬如睡眠。示以四等四恩之行。布施持戒。忍辱精进。一心智慧。善权方便。随时而化。进退随宜不失一切。各令得所。皆发无上正真道意。</p>
  <p>普智复问。何谓此经。名度世品。佛言。一切众生。闭在世间。何谓为闭。五阴六衰。之所覆盖。缠绵生死。不能自拔。以权方便智度无极。消去五阴。捐弃六衰。不计吾我。不在生死。不住灭度。譬如日月昼夜演光。权慧如是。忽然无迹。德如虚空。无有譬喻。是故号曰度世品。</p>
  <p>佛说如是。普智菩萨。普贤菩萨。诸来会者。天龙鬼神。阿须轮。闻佛所说。莫不欢喜。为佛作礼。</p>
</body></html>