<!DOCTYPE html>
<html>
<head>
  <meta charset="utf-8"/>
  <meta name="author" content="佛驮跋陀罗/东晋"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>大方广佛华严经卷第十四</title>
</head>
<body>
  <h1 class="head">大方广佛华严经卷第十四</h1>
  <h2>如来升兜率天宫一切宝殿品第十九之二</h2>
  <p>百万亿诸大菩萨。顶戴护持。百万亿华手菩萨。雨一切华百万亿香手菩萨。雨一切香百万亿鬘手菩萨。雨一切鬘。百万亿末香手菩萨。雨一切末香。百万亿衣手菩萨。雨一切宝衣。百万亿幢手菩萨。雨一切幢。百万亿幡手菩萨。雨一切幡。百万亿宝手菩萨。雨一切宝。百万亿庄严手菩萨。普雨一切诸庄严具。百万亿诸天。以天种种庄严宫殿。而以庄严。欢喜天子。以百万亿诸天庄严宫殿。而庄严之。百万亿生贵天子。法身普覆。百万亿灌顶天子。举身持座。出生百万亿菩萨清净大愿。出生百万亿菩萨初清净心。出生菩萨百万亿柔软利根。百万亿禅藏皆悉清净。菩萨百万亿清净解脱。严治菩萨百万亿诸清净业。出生菩萨百万亿安住生贵地。出生菩萨百万亿法门普照一切。成就百万亿菩萨诸地。教化调伏百万亿大众。百万亿诸善根所起。百万亿诸佛护持。百万亿功德所成。百万亿直心庄严清净。百万亿大愿庄严清净。百万亿善行所起。百万亿诸法充满。百万亿自在神力之所成就。百万亿诸功德所起。以百万亿赞法。而赞叹之。如此世界四天下兜率陀天宫。一切宝庄严殿。为如来敷摩尼宝藏师子之座。十方一切诸佛世界。诸四天下。兜率陀天宫。一切宝庄严殿。为如来敷摩尼宝藏师子之座。亦复如是。</p>
  <p>尔时兜率陀天王。为如来敷高座竟。与不可计阿僧祇兜率陀天子俱。奉迎如来。雨阿僧祇色上妙诸华。供养如来。雨不可思议香。雨无量色鬘。雨上妙栴檀。雨无量种种宝盖。雨细妙天衣。雨无量杂宝。供养如来。以欢喜心。雨天上妙诸庄严具。烧种种香。香气普熏十方世界。雨栴檀末香。沉水末香。坚固末香。供养如来。无量天子。各从其身出无量无数诸天子身。阿僧祇兜率陀天子。及他方来诸天子众。皆大欢喜恭敬作礼。阿僧祇天女众。欢喜无量。一心寂然谛观如来。不可数不可说诸大菩萨。悉从他方兜率天来。住于虚空。以不可思议诸供养具。供养如来。出过一切诸天供养。以阿僧祇胜妙音声。赞叹如来。佛神力故。过去诸佛所修善根故。如来不可思议自在神力故。一切兜率陀天子及诸天女。一心恭敬静默观佛。咸作是念。如来出世甚难值遇。功德具足智慧无碍。平等正觉我今得见。作是念已。皆大欢喜。阿僧祇那由他兜率陀天子。来诣佛所。各以身上天衣。盛种种宝。又以身上天衣。盛种种香。一切宝衣诸庄严具。栴檀末香。沉水末香。天妙宝末。诸天香华。天曼陀罗华。普散十方供养如来。亿那由他无数天子。以种种上妙供具。庄严虚空。烧众名香。香气成云。充满十方一切虚空。智境界心故。雨天华云庄严虚空。于如来所起欢喜心故。雨一切天盖云。庄严虚空充满十方。得敬佛心故。雨一切天鬘云。庄严虚空充满十方。供养佛故。以阿僧祇白净宝网。遍满虚空以为庄严。悬众金铃而间错之。自然微动出妙音声。悟三乘者令得解脱。无数宝帐。庄严虚空弥覆十方。于如来所得深信故。普雨一切妙宝鬘云。未曾断绝。以阿僧祇诸天宫殿。庄严虚空。一切天乐出微妙音。充满十方。至心踊悦。尊敬佛故。以阿僧祇种种妙衣。庄严虚空。得佛出世难遇心故。雨阿僧祇诸天宝冠。庄严虚空。于如来所得欣敬心故。雨阿僧祇上妙众宝及天宝鬘。庄严虚空。无数亿那由他天子。各从身出阿僧祇种种色华。供养如来无有穷尽。于如来所欢喜恭敬故。以无数种种随所乐香。供养如来。于如来所欢喜恭敬故。以阿僧祇栴檀末香。供养如来。于如来所得无比欢喜故。以种种宝盖。供养如来。长养念佛三昧故。以无数种种上妙宝衣。以布道路供养如来。于如来所得欢喜恭敬故。以无量无数杂色宝幢。供养如来。于如来所得无量欢喜心故。以阿僧祇杂色宝幡。供养如来。于如来所得欢喜恭敬故。以无数天乐出微妙音。供养如来。其心常定未曾散乱。不可说亿那由他菩萨。于兜率陀天宫。以离三界一切供具。从真实法生离诸烦恼大慈之心。充满十方无有障碍。具足方便诸甚深法。唯有诸佛乃能测量。余无能及。坚固净信之所长养。不可思议善根所生。无数变化因力所起。从诸如来真法化生。无行法印。一切宝盖普覆法界。供养如来。出过诸天一切所供。一切波罗蜜所起。一切华帐普覆法界。出过诸天所供养上。供养如来。清净解脱。充满一切诸佛境界。一切宝衣。普覆庄严一切法界。出过诸天所供养上。供养如来。无生法忍所起。杂宝铃网。普覆庄严一切法界。出过诸天所供养上。供养如来。入无碍智慧。以一切坚固香。庄严法界。出过诸天所供养上。供养如来。解一切法犹如幻化。敷置一切妙宝高座。庄严法界。出过诸天所供养上。供养如来。其心境界与如来等。座处境界亦同如来。建一切宝幢庄严法界。出过诸天所供养上。供养如来。善解应时。供养如来。以一切宝殿庄严法界。出过诸天所供养上。供养如来。解一切法如梦。以种种宝华庄严法界。出过诸天所供养上。供养如来。无著善根所生。充满一切法界。此等无量菩萨。皆从身出一切坚固香云。一切杂色华云。一切杂色衣云。一切栴檀香云。一切庄严宝盖云。一切种种香云。一切华鬘云。一切清净庄严具云。出过诸天所供养上。供养如来。无量菩萨。称叹如来真实功德。永离颠倒安住正法。具一切力。能令众生离诸恶难。开示善道。于一音中演无量法。从一切陀罗尼生。辩才之藏。不可穷尽。具足无畏心常欢喜。菩萨以如是等无量妙法。赞叹如来。法身充满虚空法界。心与三世诸如来等。</p>
  <p>尔时一切诸天众。及他方来诸天子众。并不可数诸佛刹一切菩萨。见如来等正觉。不可思议人中之雄。其身无量不可称数。示现不可思议神足。令一切众生皆大欢喜。周遍充满一切虚空。诸佛功德庄严一切法界。令一切众生安住一切善根。成就神力。出过一切诸语言道。一切菩萨恭敬供养。随所应化现身救度。具足一切清净善根。显现如来无上功德。智慧境界不可穷尽。无比三昧之所出生。法身普至一切众生。无有分际。令一切众生皆大欢喜。不断一切智种。住佛所住。于三世诸佛家生。无尽众生皆令清净。悉能出生一切菩萨清净智慧。发起一切菩萨诸根。一切法云普覆法界。如来教化究竟无余。随其所愿悉令满足。安立清净平等正智。出过一切众生之上。得一切智。以正觉眼普观世间。随其先世所修善根。悉能示现。普发大心。众生爱乐。智慧安住无能坏者。善知众生。分别诸刹。于不退转善法中生。不坏法性分别法界。现如来身无量无数。远离痴妄安住真实。一切众生叹无能尽。教化一切。修念佛三昧。充满法界。度脱众生无量无边。本之所请悉能化度。随其所应以法惠施。种种方便调伏众生。随彼欲性悉令清净。示现色身不可思议。等观众生心无所著。住无碍住所见无障。善解如来一切诸力。心常寂定未曾散乱。住一切智。善能演说句身味身真实之义。悉能深入无量智海。出生无量功德慧藏。如来日出普照法界。众生愿力常住不没。住佛所住坚固不坏。于我我所心无所著。所行诸法永离世间。于一切世无所染污。在大众会建智慧幢。智慧超出一切世间。无所染著。以大悲心拯拔众苦。安立众生于深妙智。饶益众生功德无尽。悉善分别菩萨智慧。信向佛道成最正觉。出于大慈显现大悲。佛身无量诸法庄严种种音声演无量法。随其所应充满其愿。于去来今心常清净。悉令群生不著境界。能与一切诸菩萨记。生于三世诸如来家。普于十方。智慧无碍。一切悉至而无所著。于诸佛世界。了达真实。善能分别一切众生。出世功德。普为一切世间灯明。生死垢恼无能染著。佛智慧月普照法界。了达诸法无真实性。无量深智观察平等。慧心明净普照十方。解了诸法如梦如化。一切世间心诸佛心及诸业报。随其所应显现真实。顺众生根为现佛身。如来境界。悉能容受一切众生。普知众生所行诸法。解了其相无有自性。知一切世间一性非性。随顺众生示现有性。欲令众生超出三界。一向正趣无上菩提。救护拯济一切众生。未曾妄取世间之相。灭诸烦恼正观世间。大乘辔勒所行不乱。成就一切诸法善利。悉能分别众生善根。业报清净。智慧明了。等入三世。永离世间一切虚妄。放光明网普照十方。令一切众普见如来。分别一切十方佛刹。相好具足乐观无厌。菩萨所行功德智慧之所兴起。善能分别诸根境界。所行佛事不失其时。成就三世诸佛无量方便。慈悲普覆一切众生。周遍普降陀罗尼雨。皆令成就诸佛功德。无量妙色庄严佛身。十方众生靡不瞻睹。除灭一切世间障碍。分别诸法解真实义。成就功德自在法王。功德日王。普能照曜一切世间。最上福田。依因一切智慧缘生。化身充满一切世间。一一化身。普放无量智慧光明。无碍天缯冠顶法王。功德无量悉能随顺分别世间。无上导师开化群生。如来智慧。一切世间无畏之乘。一切世间无上医王。了知众生所病轻重。永离痴冥坚固不退。净慧眼藏。善能分别一切世间。开示众生一切业报。众生病苦悉能除灭。无量方便而度脱之。随其所应常不失时。等观众生远离诸恶。示现业报犹如幻化。随其所应为现佛身。普令众生悉见导师。分别世间一切诸法。欢喜敬佛长养善根。得不退转。随彼所业皆分别知。一切众生长眠生死。如来出世能觉悟之。安慰世间令无怖畏。心无所著无能坏者。安住智慧方便具足。如来最胜严净众生。智慧山王开净法门。或现佛身或现菩萨。开导众生。远离众恶安置善地。无量功德庄严佛身。业行所成示现世间。一切智慧得到彼岸。成佛道时悉令清净。能满世间一切所愿。开示世间坚固善友。光明清净遍照十方。普为众生示现其身。灭除无量众生悭垢。悉令众生善根清净。随其所愿皆得满足。等观众生无上中下。摄取善根起清净业。降伏众魔除灭烦恼。出生无量无碍之力。一切世间净光明王。无碍慧日照除痴冥。常以法施一切众生。无量无边如来智藏。光明清净普照十方。令一切众生远离怨仇。随其所愿皆悉充满。最胜福田靡不归依。果报无量具足清净。少修善根获大功德。安置众生无尽智地。一切善根皆由心起。无量欢喜清净功德。能除众生恶道诸难。如是正念如来。如是观察正觉。如是入智慧渊。如是入功德海。如是至虚空智慧。如是知众生福田。如是正知如来。如是观察净业相好。如是正知法身普照十方。如是知佛示现一切不可思议自在神力。尔时诸天。见如来身一一毛孔。出阿僧祇亿那由他光明。一一光明。有阿僧祇妙色。阿僧祇清净照明阿僧祇佛刹。阿僧祇众生。阿僧祇欢喜长养阿僧祇佛勇猛精进净阿僧祇寂灭三昧。阿僧祇诸根清凉柔软。阿僧祇恭敬如来。尔时诸天。复见佛身。出不可思议杂色光明轮。一一光明轮。有不可思议色。不可思议照明。普照十方无量无边一切法界。示现如来无量无数自在神力。众生皆闻清净妙音。又自然出不可思议偈。宣扬演说出世间法。具足成就离世善根。显现阿僧祇亿那由他不可思议上妙庄严。不可思议劫赞叹光明不能穷尽。从如来无尽自在中生。悉普照现不思议刹。诸佛出世。安立众生于智慧门。入真实义。显现不可思议如来化身。普照无量无数不可思议诸佛世界及诸法界。十方一切世界。究竟法界虚空界。持一切世界故起。普令众生清净平等从如来无碍一切智佛所住生。又佛身中。出无量无数不可思议妙宝光明。本于无量无数不可思议诸如来所修功德故。得是光明。清净大愿善根所起。无量佛所修习清净不放逸行。一向专求无上菩提。得是光明。出生无量无碍善根。普令众生于如来所。除灭疑惑得见如来。又睹自在神力。安立无量众生胜善根门。度众生海。于一切佛刹。为诸菩萨。演说诸佛不思议法。尔时如来。以大慈悲普覆一切。示现一切智慧庄严。欲令无量无边不可思议诸佛世界一切众生。未信者信。已信者增长善根。已增长者令其清净。已清净者令其成熟。已成熟者令其解脱。得甚深法。具足无量智慧光明。满足誓愿。一切智心坚固不转。不坏法性。闻真实际而不惊怖。具足解达如来实法。满足一切诸波罗蜜。成就清净出世善根。具足修习普贤所行。成就如来无量自在。远离魔界入佛境界。解甚深法得不思议智。大乘弘愿坚固不转。常见诸佛得无量智。无量无边功德藏力。发胜妙心离疑网地。灭恶清净常依如来。于真实法坚固不转。得入一切诸菩萨众。常在三世诸如来家。如来显现如是等类。无量无数清净善根。调伏众生。悉欲令彼知佛功德。照明一切无碍慧藏。如来不可思议大神通力。于一切趣普现自在。本所志愿皆悉满足。具足净慧。究竟诸佛最胜善逝。成就法王一切自在。具足出生一切智门。成就最胜清净法身。三世诸佛功德平等。一切世间无能为谕。相好严身具足诸力。见无厌足。于一切劫。称说如来智慧功德。自在示现不可穷尽。一切菩萨不能究竟。普为众生圆满慧日。灭三世闇。逮得法王神力自在。出生无量清净功德。尔时兜率天王。为如来设如是等诸供具已。与无量无数阿僧祇兜率陀天子俱。恭敬合掌。白佛言。善来世尊。善来正觉。唯愿哀愍处此宫殿。尔时世尊。以佛庄严而自庄严。众生见者无不敬乐。一切菩萨之所愿求。令兜率诸天皆大欢喜。普令众生修佛境界种佛善根。功德无尽。逮得清净不可坏信。常供养佛心无厌倦。正心清净发起众生。求一切智故。受兜率天王请。即升一切宝庄严殿如意宝藏师子之座。如此世界四天下兜率天宫如来受请。升一切宝庄严殿如意宝藏师子之座。一切十方诸四天下兜率天宫一切宝庄严殿如意宝藏师子之座。亦复如是。尔时一切宝庄严殿。自然殊特。妙宝庄严。出过诸天庄严之上。一切宝网弥覆其上。普雨一切妙宝云雨。一切宝庄严云雨。一切宝衣云雨。一切栴檀云雨。一切坚固香云雨。一切杂宝庄严云雨。不可思议众华云雨。自然演出不可思议妓乐音声。宣扬如来一切种智微妙法言。如是一切诸供养具。悉过诸天所供养上。尔时佛威神力。为兜率天王故。一切音乐寂然无声不复扰乱天王正念。长养善根增益大心。勇猛精进甚大欢喜。正心清净。即发无上菩提之心。于诸法门总持不忘。尔时兜率天王。承佛神力。即自忆念过去佛所所种善根以偈颂曰。</p>
  <p class="l-js-7c">无碍如来犹满月　　诸吉祥中最第一</p>
  <p class="l-js-7c">来入众宝庄严殿　　是故此处最吉祥</p>
  <p class="l-js-7c">无边如来智甚深　　诸吉祥中最第一</p>
  <p class="l-js-7c">来入清净金色殿　　是故此处最吉祥</p>
  <p class="l-js-7c">普眼如来甚明净　　诸吉祥中最第一</p>
  <p class="l-js-7c">来入宝藏莲华殿　　是故此处最吉祥</p>
  <p class="l-js-7c">珊瑚如来色鲜洁　　诸吉祥中最第一</p>
  <p class="l-js-7c">来入清净宝藏殿　　是故此处最吉祥</p>
  <p class="l-js-7c">最胜如来论师子　　诸吉祥中最第一</p>
  <p class="l-js-7c">来入因陀宝山殿　　是故此处最吉祥</p>
  <p class="l-js-7c">满月如来德无量　　诸吉祥中最第一</p>
  <p class="l-js-7c">来入妙宝华藏殿　　是故此处最吉祥</p>
  <p class="l-js-7c">无量如来光无际　　诸吉祥中最第一</p>
  <p class="l-js-7c">来入宝树庄严殿　　是故此处最吉祥</p>
  <p class="l-js-7c">宝幢如来离疑惑　　诸吉祥中最第一</p>
  <p class="l-js-7c">来入妙宝庄严殿　　是故此处最吉祥</p>
  <p class="l-js-7c">无量慧佛人师子　　诸吉祥中最第一</p>
  <p class="l-js-7c">来入香山庄严殿　　是故此处最吉祥</p>
  <p class="l-js-7c">功德如来光普照　　诸吉祥中最第一</p>
  <p class="l-js-7c">来入胜宝庄严殿　　是故此处最吉祥</p>
  <p>如此间兜率天王承佛神力。忆念过去诸等正觉以偈赞叹。如是十方一切世界兜率天王。各自忆念过去佛所所种善根。以偈赞叹亦复如是。尔时世尊。升一切宝庄严殿如意宝藏师子之座。结跏趺坐。清净法身。三世诸佛境界自在。皆悉平等。一向寂静。以一切诸佛庄严。而自庄严。无量无数不可思议清净大菩萨众。悉从他方世界来集。如来知时而为说法。法身不二无所染著。诸佛所起。如来法身离诸所行。尔时一切宝庄严殿。自然无量无数不可思议阿僧祇诸供养具。殊特奇妙。出过诸天所供养上。所谓华鬘涂香末香。宝衣幢盖缯幡。种种众宝妓乐。恭敬供养赞叹如来。如是等不可思议一切供养诸庄严具。如此世界四天下兜率天宫。一切宝庄严殿如意宝藏师子之座。一切十方诸佛世界。亦复如是。</p>
  <h2>兜率天宫菩萨云集赞佛品第二十</h2>
  <p>尔时佛神力故。十方各过万佛世界尘数刹外。彼有世界。名坚固宝。次名坚固乐。次名坚固宝王。次名坚固金。次名坚固摩尼。次名坚固金刚。次名坚固莲华。次名坚固青莲华。次名坚固栴檀。次名坚固香。其佛号寿无尽幢。次号风幢。次号清白幢。次号威仪幢。次号明相幢。次号常幢。次号上幢。次号自在幢。次号梵幢。次号宁泰幢。彼诸菩萨名字悉同。其名曰金刚幢。次名坚固幢。次名勇猛幢。次名夜光幢。次名智幢。次名宝幢。次名精进幢。次名离垢幢。次名真实幢。次名法幢。彼诸菩萨。各于其国佛所。净修梵行。一一菩萨。各将万佛世界微尘数等菩萨眷属。来诣佛所稽首礼敬。佛神力故。随所来方。化作如意宝藏师子之座。充满十方。结跏趺坐。白净宝网以履其身。又放阿僧祇千亿那由他光明。离垢光明无量光明。普照十方。以正直心摄取三宝。远离诸恶。菩萨大愿之所兴起。一切众生观无厌足。见者不虚无不调伏。显一切佛自在净法。为一切众生作归依处。劝化令发菩萨大愿。此诸菩萨。皆悉成就无量法门。所谓遍游十方一切佛刹无所障碍神足法门。见净法身无著法门。住持慧身能为无数变化之身。往诣无量佛所法门。入无量无边不可思议如来自在法门。无量无边一切智法门。无量光明普照诸法无畏方便法门。尽未来劫分别演说诸功德藏无尽辩法门。一切陀罗尼慧光普照法门。成就清净慧眼普观法界法门。智慧境界无量无边无缚无著究竟如虚空法门。如此世界兜率天宫菩萨云集。一切世界诸四天下兜率天宫云集菩萨。所从来国诸佛名号亦复如是。尔时世尊。从两膝放百千亿那由他光明。普照十方虚空法界等一切世界诸四天下兜率天宫。一切如来神力自在皆悉显现。彼诸菩萨其有得见如来神力自在者。皆是卢舍那如来应供等正觉。行菩萨道。修习无量诸法门时善知识也。是诸菩萨。常乐诸佛甚深解脱自在神力。得不坏法界身。得无碍三昧。见不思议佛心无所著。以无碍心充满法界。离垢宝心。常为诸佛之所护念。得佛无量住持神力。决定究竟到于彼岸。清净正念速成等觉。得诸如来心之原底。入深智慧而得自在。于甚深智究竟彼岸。清净法身住佛所住。得一切智与如来等。从智宝起。皆于如来妙趣中生。开发清净智慧法门。究竟金刚大智彼岸。成就金刚方便三昧。永离一切愚痴闇冥。教化成熟无量无边无数众生。诸佛一切决定自在。究竟彼岸。不著一切数。善学一切数。究竟一切数智。善住真实法。成就如是等无量无边不可称数不可穷尽不可言说诸功德藏。尔时金刚幢菩萨。承佛神力。普观十方。以偈颂曰。</p>
  <p class="l-js-5c">如来不出世　　亦无有涅槃</p>
  <p class="l-js-5c">以本大愿力　　显现自在法</p>
  <p class="l-js-5c">是法难思议　　非心之境界</p>
  <p class="l-js-5c">究竟彼岸智　　乃见诸佛境</p>
  <p class="l-js-5c">色身非如来　　音声亦如是</p>
  <p class="l-js-5c">亦不离色声　　有佛自在力</p>
  <p class="l-js-5c">少智不能知　　甚深佛境界</p>
  <p class="l-js-5c">成就本业智　　乃达诸佛境</p>
  <p class="l-js-5c">诸佛无来处　　去亦无所至</p>
  <p class="l-js-5c">清净妙法身　　显现自在力</p>
  <p class="l-js-5c">无量世界中　　示现如来身</p>
  <p class="l-js-5c">广说微妙法　　其心无所著</p>
  <p class="l-js-5c">无量无边慧　　诸法无障碍</p>
  <p class="l-js-5c">入于深法界　　显现自在力</p>
  <p class="l-js-5c">众生及诸法　　了达无障碍</p>
  <p class="l-js-5c">变化身无量　　普现一切刹</p>
  <p class="l-js-5c">欲求一切智　　自然成正觉</p>
  <p class="l-js-5c">先当净其心　　具修菩萨行</p>
  <p class="l-js-5c">如是见如来　　无量自在力</p>
  <p class="l-js-5c">除疑常亲近　　无上善知识</p>
  <p>尔时坚固幢菩萨。承佛神力。普观十方。以偈颂曰。</p>
  <p class="l-js-5c">最上无过者　　甚深不可说</p>
  <p class="l-js-5c">一切语言断　　清净如虚空</p>
  <p class="l-js-5c">谛观人师子　　无量自在力</p>
  <p class="l-js-5c">诸佛无虚妄　　世间生妄想</p>
  <p class="l-js-5c">导师所演说　　其法甚深妙</p>
  <p class="l-js-5c">随顺因缘起　　如来清净身</p>
  <p class="l-js-5c">斯等大乘智　　诸佛之境界</p>
  <p class="l-js-5c">若欲求此智　　常应亲近佛</p>
  <p class="l-js-5c">清净心供养　　一切诸导师</p>
  <p class="l-js-5c">心常无厌足　　究竟成佛道</p>
  <p class="l-js-5c">无尽功德藏　　增长菩提心</p>
  <p class="l-js-5c">远离诸疑惑　　观佛无厌足</p>
  <p class="l-js-5c">究竟一切法　　法化生佛子</p>
  <p class="l-js-5c">彼悉能解了　　诸佛自在力</p>
  <p class="l-js-5c">智慧王所说　　欲为诸法本</p>
  <p class="l-js-5c">应起清净欲　　志求无上道</p>
  <p class="l-js-5c">若能敬诸佛　　知报如来恩</p>
  <p class="l-js-5c">彼人未曾离　　一切诸导师</p>
  <p class="l-js-5c">如是得见闻　　诸佛及佛法</p>
  <p class="l-js-5c">具足清净愿　　究竟无上道</p>
  <p>尔时勇猛幢菩萨。承佛神力。普观十方。以偈颂曰。</p>
  <p class="l-js-5c">有眼有日光　　能见细微色</p>
  <p class="l-js-5c">最胜神力故　　净心见诸佛</p>
  <p class="l-js-5c">勇猛勤方便　　能尽海原底</p>
  <p class="l-js-5c">智慧力如是　　究竟诸佛海</p>
  <p class="l-js-5c">譬如好良田　　植种必滋繁</p>
  <p class="l-js-5c">如是净心地　　出生诸佛法</p>
  <p class="l-js-5c">如贫得宝藏　　除灭饥寒苦</p>
  <p class="l-js-5c">菩萨得佛法　　离垢心清净</p>
  <p class="l-js-5c">譬如伽陀药　　能消一切毒</p>
  <p class="l-js-5c">天尊亦如是　　灭除烦恼毒</p>
  <p class="l-js-5c">因缘善知识　　生长信佛心</p>
  <p class="l-js-5c">因缘善知识　　得闻诸佛法</p>
  <p class="l-js-5c">无量无数劫　　常行无上施</p>
  <p class="l-js-5c">若能化一人　　功德超于彼</p>
  <p class="l-js-5c">如来相庄严　　功德难思议</p>
  <p class="l-js-5c">诸佛功德藏　　一切莫能知</p>
  <p class="l-js-5c">如来等正觉　　不起于一座</p>
  <p class="l-js-5c">悉能遍十方　　一切诸世界</p>
  <p class="l-js-5c">譬如虚空性　　不生亦不灭</p>
  <p class="l-js-5c">诸佛法如是　　亦复无生灭</p>
  <p>尔时夜光幢菩萨。承佛神力。普观十方。以偈颂曰。</p>
  <p class="l-js-5c">十方诸世界　　一切群生类</p>
  <p class="l-js-5c">普见天人尊　　清净妙法身</p>
  <p class="l-js-5c">譬如一心力　　能生种种心</p>
  <p class="l-js-5c">如来一法身　　出生诸佛身</p>
  <p class="l-js-5c">菩提无二法　　亦无有自性</p>
  <p class="l-js-5c">无二净法身　　庄严无不现</p>
  <p class="l-js-5c">究竟如虚空　　犹如幻化现</p>
  <p class="l-js-5c">功德不可尽　　其唯诸佛境</p>
  <p class="l-js-5c">三世一切佛　　法身悉清净</p>
  <p class="l-js-5c">随其所应化　　普现妙色身</p>
  <p class="l-js-5c">未曾生想念　　我为如是像</p>
  <p class="l-js-5c">远离诸希望　　自然应众生</p>
  <p class="l-js-5c">不坏诸法性　　亦不著法界</p>
  <p class="l-js-5c">应现种种形　　教化众生故</p>
  <p class="l-js-5c">法身非变化　　亦非非变化</p>
  <p class="l-js-5c">诸法无变化　　示现有变化</p>
  <p class="l-js-5c">正觉不可量　　究竟等法界</p>
  <p class="l-js-5c">深广无涯底　　言语道悉断</p>
  <p class="l-js-5c">一切趣道法　　如来知实义</p>
  <p>游行一切刹　　未曾有障碍。</p>
  <p>尔时智幢菩萨。承佛神力。普观十方。以偈颂曰。</p>
  <p class="l-js-5c">入于深智慧　　一切无障碍</p>
  <p class="l-js-5c">其心无齐限　　修习菩萨行</p>
  <p class="l-js-5c">普于十方刹　　常见一切佛</p>
  <p class="l-js-5c">彼佛无处所　　法亦无所著</p>
  <p class="l-js-5c">一一诸如来　　自在力无量</p>
  <p class="l-js-5c">不可思议劫　　说之无穷尽</p>
  <p class="l-js-5c">三世诸众生　　悉可知其数</p>
  <p class="l-js-5c">导师功德藏　　其数不可尽</p>
  <p class="l-js-5c">无二不思议　　应现种种身</p>
  <p class="l-js-5c">十方无不见　　未曾有别异</p>
  <p class="l-js-5c">譬如净满月　　普现一切水</p>
  <p class="l-js-5c">影像虽无量　　本月未曾二</p>
  <p class="l-js-5c">如是无碍智　　成就等正觉</p>
  <p class="l-js-5c">应现一切刹　　佛身初无二</p>
  <p class="l-js-5c">非一亦非二　　亦复非无量</p>
  <p class="l-js-5c">随其所应化　　示现无量身</p>
  <p class="l-js-5c">佛身非过去　　亦复非未来</p>
  <p class="l-js-5c">一念现出生　　成佛入涅槃</p>
  <p class="l-js-5c">譬如幻化色　　不生亦不灭</p>
  <p class="l-js-5c">佛身亦如是　　寂然无生灭</p>
  <p>尔时宝幢菩萨。承佛神力。普观十方。以偈颂曰。</p>
  <p class="l-js-5c">如来身无量　　众生见有量</p>
  <p class="l-js-5c">随彼所应化　　导师为现身</p>
  <p class="l-js-5c">法身无处所　　充满十方界</p>
  <p class="l-js-5c">佛身难思议　　如空无分际</p>
  <p class="l-js-5c">彼无心意识　　亦无起心想</p>
  <p class="l-js-5c">诸佛之境界　　究竟无生灭</p>
  <p class="l-js-5c">譬如无目人　　不睹内外色</p>
  <p class="l-js-5c">如来不出世　　不见一切法</p>
  <p class="l-js-5c">饶益众生故　　如来出世间</p>
  <p class="l-js-5c">众生见有出　　而实无兴世</p>
  <p class="l-js-5c">佛刹非如来　　昼夜亦如是</p>
  <p class="l-js-5c">年月至一念　　悉非等正觉</p>
  <p class="l-js-5c">众生咸说言　　佛日出世间</p>
  <p class="l-js-5c">导师自觉悟　　如来非净日</p>
  <p class="l-js-5c">虚妄无所有　　言语道悉断</p>
  <p class="l-js-5c">三世诸如来　　出世亦如是</p>
  <p class="l-js-5c">譬如清净日　　不与昏夜俱</p>
  <p class="l-js-5c">而说日夜相　　诸佛亦如是</p>
  <p class="l-js-5c">三世一切劫　　不与如来俱</p>
  <p class="l-js-5c">而说三世佛　　导师法如是</p>
  <p>尔时精进幢菩萨。承佛神力。普观十方。以偈颂曰。</p>
  <p class="l-js-5c">一切诸导师　　身同义亦然</p>
  <p class="l-js-5c">普于十方界　　随应各别异</p>
  <p class="l-js-5c">观察牟尼尊　　境界甚深妙</p>
  <p class="l-js-5c">充满诸法界　　一切悉无余</p>
  <p class="l-js-5c">如来净法身　　非是内身数</p>
  <p class="l-js-5c">如来净法身　　亦非外身数</p>
  <p class="l-js-5c">随彼众生行　　种种无量业</p>
  <p class="l-js-5c">是故见如来　　各各悉不同</p>
  <p class="l-js-5c">如来妙法身　　一切莫能数</p>
  <p class="l-js-5c">甚深难思议　　唯是佛境界</p>
  <p class="l-js-5c">如我非境界　　思量所不及</p>
  <p class="l-js-5c">佛法身如是　　一切莫能测</p>
  <p class="l-js-5c">如刹难思议　　而见净庄严</p>
  <p class="l-js-5c">佛身亦如是　　妙相无不现</p>
  <p class="l-js-5c">犹如一切法　　因缘和合生</p>
  <p class="l-js-5c">如是因缘会　　得见诸如来</p>
  <p class="l-js-5c">譬如随意珠　　悉满众生意</p>
  <p class="l-js-5c">诸佛法如是　　能满一切愿</p>
  <p class="l-js-5c">无量世界中　　导师兴于世</p>
  <p class="l-js-5c">如来本愿力　　普应十方界</p>
  <p>尔时离垢幢菩萨。承佛神力。普观十方。以偈颂曰。</p>
  <p class="l-js-5c">诸佛智慧光　　圆满净世间</p>
  <p class="l-js-5c">能净世间已　　令入诸佛法</p>
  <p class="l-js-5c">设有人欲见　　众生数等佛</p>
  <p class="l-js-5c">如来一切应　　而实无来处</p>
  <p class="l-js-5c">专念佛境界　　生起无量心</p>
  <p class="l-js-5c">所见诸如来　　其数与心等</p>
  <p class="l-js-5c">具足白净法　　名闻满十方</p>
  <p class="l-js-5c">彼于一切智　　其心安不动</p>
  <p class="l-js-5c">导师为众生　　如应演说法</p>
  <p class="l-js-5c">随所宜见处　　普现最胜身</p>
  <p class="l-js-5c">佛身非我所　　世界亦如是</p>
  <p class="l-js-5c">说心非我所　　觉无我菩提</p>
  <p class="l-js-5c">一切人师子　　无量自在力</p>
  <p class="l-js-5c">示现念等身　　种种相庄严</p>
  <p class="l-js-5c">世间则是身　　身即是最胜</p>
  <p class="l-js-5c">知身真实性　　是佛无碍智</p>
  <p class="l-js-5c">一切知见人　　普明照诸法</p>
  <p class="l-js-5c">佛法及菩提　　求悉不可得</p>
  <p class="l-js-5c">导师无来去　　亦复无所住</p>
  <p class="l-js-5c">远离诸颠倒　　清净等正觉</p>
  <p>尔时真实幢菩萨。承佛神力。普观十方。以偈颂曰。</p>
  <p class="l-js-5c">正觉游十方　　一切诸世界</p>
  <p class="l-js-5c">不离于一刹　　普现诸国土</p>
  <p class="l-js-5c">如来自在力　　应现一切身</p>
  <p class="l-js-5c">得道转法轮　　究竟般涅槃</p>
  <p class="l-js-5c">谁为思议佛　　谁为不思议</p>
  <p class="l-js-5c">谁见诸如来　　谁为等正觉</p>
  <p class="l-js-5c">一切法皆如　　诸佛境亦然</p>
  <p class="l-js-5c">乃至无一法　　如中有生灭</p>
  <p class="l-js-5c">众生虚妄故　　是佛是世界</p>
  <p class="l-js-5c">若解真实者　　无佛无世界</p>
  <p class="l-js-5c">令众欢喜故　　普现一切前</p>
  <p class="l-js-5c">如来所现身　　毕竟不可得</p>
  <p class="l-js-5c">远离一切障　　无碍安隐住</p>
  <p class="l-js-5c">除灭诸留难　　具足诸佛法</p>
  <p class="l-js-5c">一切诸如来　　神通力自在</p>
  <p class="l-js-5c">悉于三世中　　求之不可得</p>
  <p class="l-js-5c">如是知心识　　明解一切法</p>
  <p class="l-js-5c">一切知见人　　速成等正觉</p>
  <p class="l-js-5c">如来自在力　　但有假言说</p>
  <p class="l-js-5c">诸佛及自在　　一切言语断</p>
  <p>尔时法幢菩萨。承佛神力。普观十方。以偈颂曰。</p>
  <p class="l-js-5c">宁于无量劫　　具受一切苦</p>
  <p class="l-js-5c">终不远如来　　不睹自在力</p>
  <p class="l-js-5c">无量生死中　　未曾发道心</p>
  <p class="l-js-5c">若闻见如来　　具足佛菩提</p>
  <p class="l-js-5c">聪达明慧者　　若发一道心</p>
  <p class="l-js-5c">汝莫生疑惑　　自谓不成佛</p>
  <p class="l-js-5c">无量无数劫　　菩提心难得</p>
  <p class="l-js-5c">若能一心求　　究竟无上道</p>
  <p class="l-js-5c">设于念念中　　供养无量佛</p>
  <p class="l-js-5c">不知是方便　　彼犹非供养</p>
  <p class="l-js-5c">若闻如是法　　诸佛从此生</p>
  <p class="l-js-5c">无量劫受苦　　决定求菩提</p>
  <p class="l-js-5c">一闻摩诃衍　　诸佛所乘乘</p>
  <p class="l-js-5c">一切法界中　　三世为导师</p>
  <p class="l-js-5c">虽尽未来劫　　一切诸佛刹</p>
  <p class="l-js-5c">不解方便者　　终不成菩提</p>
  <p class="l-js-5c">过去无量劫　　流转于生死</p>
  <p class="l-js-5c">不知真实法　　如来所起处</p>
  <p class="l-js-5c">诸法不可坏　　亦无坏法者</p>
  <p class="l-js-5c">照明诸世间　　示现自在法</p>
</body></html>