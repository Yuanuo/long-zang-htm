<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>渐备一切智德经卷第二</title>
</head>
<body>
  <h1 class="head">渐备一切智德经卷第二</h1>
  <h2>离垢住品第二</h2>
  <p>金刚藏报。诸佛子。是菩萨大士。以了初发第一住竟。尔乃好乐第二住矣。意性怀笃。奉修十事。何谓为十。一曰志性柔和。而无粗犷。二曰修正真业。无有邪思。三曰其行质直。永无谀谄。四曰心怀调仁。不为嗔恨。五曰其行寂然。未曾愦乱。六曰意抱至真。不为虚伪。七曰其行方幅。无有杂碎。八曰进止坦然。无所贪慕。九曰行在微妙。不为下劣。十曰其意宽弘。未曾迫迮。是为十事。菩萨意性怀笃。具成初住。至第二住。金刚藏曰。又诸佛子。菩萨已住第二离垢之地。离于杀生。不执刀杖。心怀惭愧。愍哀群生。常抱慈心。欲济众生。无有思想。心不念杀。不求人便。不危他人。舍身之安。而解众患。无有二心。况复犯乎。又不盗窃。心常好施不贪他财。己财止足不数多求。睹他所有万物生业财宝之利。不生嫉心。众人迎逆莫不戴敬。草叶毛米未曾默取。念广布施救济诸乏。割身所供惠众穷困。蜎飞蠕动蚑行喘息。随其水陆皆欲令安不遇众患。又舍爱欲邪淫之行。不欲重习。自于妻室而知止足。未曾兴心慕乐他妻。心不思想不干他室。奉清白行不为秽浊。如母如姊如妹如女无异。清净鲜明而无沾污。无有二心况犯色耶。又不妄语。不乐虚言。所宣至诚。言辞真正。所传顺理。言不失时。不窃妄语。至于梦中。不演非法。况昼日乎。不为色教。况心念耶。常说正法佛之经典。不出俗辞无益之业。又离两舌。不传彼此斗乱于人。不误两盲。未彻视者。使诤不和。不侵犯人。彼间恶言不传至此。此间恶言不宣到彼。和解诤讼使无怨望修德为法令无罪殃。讲论经道各有篇章。又不骂詈。不演粗辞。不宣恶言。不伤人心。世人所说。口演不仁。恼于他人。不微中人。无所恐畏。常行仁和。不兴嗔恨害心向人。不使众人意怀汤火愁戚之患。口所布言可一切心。柔软慈和闻者安隐。心中爱乐。喜欲见之。多所悦豫。远近思睹。乃传此言。久思其言。无厌其辞。又不绮语。离于饰辞。言无所犯。未曾传语。常护身口。终不戏言。而取误教。况复由利。有获财宝贡上归遗。而宣虚乎。虽身溺死。不演非义。身口相应。言行相副。不失神明不违佛教。又不嫉妒不抱贪餐。未曾兴心慕求众欲。他人财业。高德贵性。不发痴心。贪利无义。见人多有豪贵至尊。不以为嫉。心存道义。犹鱼依水。不舍正真。又无嗔恨。心常怀慈。愍哀之心。调和之心。安隐之心。柔软之心。其心常念欲济一切。而将护之。假使其心。发嗔恚者。若有患厌。不能自制。众垢危害。心中恼热。寻除其根。令不炽盛。抱以仁和。慈心弘坦。如畏蚖蛇。毒兽之聚。恶心便休。成斯仁和。又弃邪见。奉于正见。不堕外学。舍于贪事虚伪之术。吉良之日。不择时节。不思国位。若睹帝主。不以为贵。不怀谀谄。表里相应心性仁和。奉佛法众不失三宝。愍哀三界皆欲度脱。是为十善。常当守护此十善德。心行如是。思惟奉行。若见众生犯诸恶业。当归恶趣。以十善事而开化之。又其学士。已立正见。奉行至真。亦劝众人入于至真。所以者何。其自己身不能修德。欲化他人立道德者。未之有也。彼选择念。奉行十善。不归三恶地狱饿鬼畜生之处。其十善行得生人间。及生天上三十三天。又能奉行此十善者。成大智慧。思惟其义。畏于三界。兴发大哀。不为毁损。从他人闻。所宣音声。得成声闻。自然中间。修清净志。不欲仰人。不从他受。自欲意解。求成正觉。好立大哀。不以损耗。志入深要。思十二因。不了无根。得缘觉业。其心宽弘。最极无上不可限量。愍伤众生。执权方便。坚立弘誓无极法铠。坦然无迹。欲救一切众生之类。不舍三界。得成佛慧无碍道原菩萨所行清净道地。成无穷业。习转最上。众宜究竟。至逮十力。乃致佛法。十八不共吾等闻之。故当志学。一切学已。勤修精进。彼益深观其此十恶不善章句。甚为招致地狱缘报。中殃畜生。微衅饿鬼。是故我等若杀生者。归于地狱畜生饿鬼。设生人间。有二恶报。何谓为二。所生之处。其寿常短。又多疾痛。而中夭逝。家室忧戚。莫不感哀。若喜窃取。亦归三恶苦。若生人间。亦有二报。何谓为二。乏少财业。怨贼劫取。亡无多少。令人忧恼。犯他人妻室。亦归三恶。复有二报。眷属不贞。数共斗诤。喜妄语者。归于三苦。有二恶报。何谓为二。人多诽谤。言不见用。其两舌者。亦归三苦。复有二报。眷属离散。生下贱子。共为伴党。其恶口者。亦归三苦。复有二报。何谓为二。闻不可声骂詈之音。其绮语者。亦归三苦。复有二报。何谓为二。热恼他人。所在至凑。不能自决。其贪餐者。亦归三苦。复有二报。少于产业。又多疾病。其怀嫉妒。亦归三苦。复有二报。何谓为二。若在人间。堕于邪见。不知止足。起于嗔恚。亦归三苦。复有二报。何谓为二。自危己身。而恼他人。其邪见者。亦归三苦。若生人间。复有二报。何谓为二。没在邪见六十二非喜。行谀谄如是多患。因致苦阴。由以合成不善根本。假使能弃此十恶者。能以道法。自乐伏意。以弃十恶。建立十善。亦能劝他。令住十善。彼加大仁。愍哀众生。心怀弘坦慈心愍心。调和之心。广布恩心。散拥护心。是我之心。奉师之心。敬如世尊。心自念曰。一切众生。邪见所缚。心意颠倒。志念反逆。发起虚行。吾当尽立。令住真实。修于正真。言行相应。而安立之。众生一切。破坏诤讼。转相诽谤。常抱嗔恚。转相投祸。吾等当设无上大哀无极之慈。立坚固行。令无彼此。众生不厌结缚之难。嫉他人业。造反邪行。不顺道本。吾等令净身。亦净口心。众生心迷。建立罪福。习淫怒痴。为三盖碍。堕在尘网。常自投己不便之地。当求坚固。善权方便。消寂一切众劳之患。令立无难。众生在于愚痴之厄。无明所缚。住在六冥。远于大智。游闇昧门。行窈弊业。吾等当为开化严治。无所挂碍。清净慧眼。使一切法。辄如所言。由得自在。不戴仰人。众生堕在生死困患地狱畜生饿鬼苦门。漂在邪见六十二疑。罗网所缦。愚痴所蔽。邪径所迷。游盲哑路。不亲圣师。无有救护。有所归趣。无解脱业。为贼所劫。魔鬼在心。远离佛心。吾当将养。度生死原旷野悬路。立之无难。前在无畏一切智城。众生堕在大林盛火欲处色处无色之处。浮泅三渊。为生死流。所见漂没。随恩爱江。大患所摄。强在愚痴。心念贪淫。志思危害。欲行贼役。而计有身。犹海水岸。淫鬼所迷。随放逸走。慕入嗜欲。住己自大。各怀异心。未度想度。或诸衰入。而为震动。远众德本。吾等当化。修大德本。道力拔救。令在灭度。使离恐惧众危之厄。因建立之于一切智。众生悉为贪乐所缚。无数苦痛。愁戚之恼。多所志慕。憎爱所结。合会别离。而相恋嫪。无明所蔽。受在三界。吾等当开示其正路。至无挂碍。脱三界难。令立灭度无为之道。众生悉为猗见吾我。五阴诸入。不可转移。处四颠倒。依六衰舍。为诸恶贼。所见攻击。遭无量苦。吾等当化。除诸患厄。一切阴盖。使至无为。众生志存下劣之业。乏于尊慧一切智心。无天人道。志在恐畏生死之难。乐声闻缘觉吾等当化。使立微妙广大之心。是为佛子菩萨所入。如此戒力。劝化贫匮。常抱慈愍。以权方便。立于菩萨离垢道地。因得睹见无央数亿百千垓佛。供养衣被。饮食床卧具病瘦医药。一切施安身命。自归如来至真平等正觉。受是至清。十善奉行。虽受行之。无所违失。于无央数亿百千垓兆载劫中。所受身形。亦若干劫。不怀贪嫉犯戒垢浊无益之业。好喜布施。奉持净戒。犹如有人适生堕地。端正姝好。寻而洗之。清净无垢。菩萨如是。在此开士离垢之地。于无央数亿百千垓。兆载劫中。所受身形。不怀贪嫉犯戒垢浊无益之业。行于四恩。惠施仁爱。利人等利。救济合聚众生。拔众危厄。十度无极。勤修精进。戒度无极。悉为具足不使乏少。又族姓子。菩萨已能奉此初第一住。有第二住。名曰离垢。菩萨住是。为转轮王。治以正法。然有七宝。假使众生。退在犯戒十恶之业。以权方便。而劝立之。令行十善。若兴福施。惠施于人。仁爱之德。有所饶益。等利之义。一切不舍。常心念佛。惟慕正法。志在徒党。菩萨之业。开士之行。六度无极。十住之源。思念十力四无所畏。十八不共。诸佛之法。众行普备念一切智。以何方便。劝化众生。令逮至尊。为最为上。为胜为超。至于无上。为众导师。劝化一切。养育将护。至一切智。发意之顷。捐弃家业爱欲黑冥。顺如来教。出为沙门。普行精进。须臾逮致百千三昧。见无量佛。适见诸佛。建立道谊。动百千国。愿生其国。越无限界。严治清净无数世界。开化度脱无量众生。入不可限识本宿命。所历劫数。选择志求不可称载道法诸门。睹见十方众生形像。观无限量诸菩萨会。从学志愿。摄取菩萨殊特弘誓。亿百千垓兆载劫数。莫能称焉。时金刚藏菩萨大士。演此住已。寻则颂曰。</p>
  <p class="l-js-5c">此等心质朴　　修治己意性</p>
  <p class="l-js-5c">其志已真实　　柔顺而调和</p>
  <p class="l-js-5c">已舍诸习贪　　慕求最上道</p>
  <p class="l-js-5c">其行极弘大　　辄在第二业</p>
  <p class="l-js-5c">执德住于斯　　积累众德本</p>
  <p class="l-js-5c">远离于杀生　　心未曾怀害</p>
  <p class="l-js-5c">离于悭嫉行　　不犯他妻室</p>
  <p class="l-js-5c">至诚不两舌　　不恶口绮语</p>
  <p class="l-js-5c">已消恚贪行　　常修大慈愍</p>
  <p class="l-js-5c">入于正见业　　无谄行质朴</p>
  <p class="l-js-5c">无爱舍自大　　作性粗举要</p>
  <p class="l-js-5c">将护世尊教　　常行无放逸</p>
  <p class="l-js-5c">地狱之苦痛　　畜生亦如是</p>
  <p class="l-js-5c">佛教兴光曜　　常以消饿鬼</p>
  <p class="l-js-5c">弃舍一切恶　　不善之心意</p>
  <p class="l-js-5c">灭除众为害　　志大至诚法</p>
  <p class="l-js-5c">自谨敕其意　　所生转善处</p>
  <p class="l-js-5c">至三十三天　　寂然永安隐</p>
  <p class="l-js-5c">犹如缘觉乘　　声闻及正觉</p>
  <p class="l-js-5c">皆由此十事　　从清白句生</p>
  <p class="l-js-5c">见此常当观　　恒修无放逸</p>
  <p class="l-js-5c">意坚立禁戒　　亦复劝化人</p>
  <p class="l-js-5c">益加增愍哀　　志性日弘慈</p>
  <p class="l-js-5c">观苦恼众生　　兴发心伤念</p>
  <p class="l-js-5c">皆堕诸邪见　　斯由意不寤</p>
  <p class="l-js-5c">嗔恚怀毒害　　心喜抱斗诤</p>
  <p class="l-js-5c">常不厌眷属　　勤约慕境界</p>
  <p class="l-js-5c">吾当度脱之　　令济此三厄</p>
  <p class="l-js-5c">造立大闇冥　　其性乐愚痴</p>
  <p class="l-js-5c">堕在奸恶路　　游于诸见网</p>
  <p class="l-js-5c">周旋在生死　　当行方便度</p>
  <p class="l-js-5c">济脱诸六情　　立正解五阴</p>
  <p class="l-js-5c">消除众尘劳　　越于四使渎</p>
  <p class="l-js-5c">灭尽三界苦　　然炽之恼患</p>
  <p class="l-js-5c">永离诸贪身　　世力吾我想</p>
  <p class="l-js-5c">吾以此等故　　苦行欲度脱</p>
  <p class="l-js-5c">游心尊最胜　　无上佛之慧</p>
  <p class="l-js-5c">导御修至诚　　弃捐劣愵心</p>
  <p class="l-js-5c">立志于宽弘　　诸如来道慧</p>
  <p class="l-js-5c">勤精进无量　　坚固得佛道</p>
  <p class="l-js-5c">住此寂功勋　　积累众德本</p>
  <p class="l-js-5c">见无数诸佛　　咸悉供养之</p>
  <p class="l-js-5c">斯等解清白　　见亿百千劫</p>
  <p class="l-js-5c">其身无挂碍　　心口亦如是</p>
  <p class="l-js-5c">诸佛子住此　　应时转法轮</p>
  <p class="l-js-5c">开化立众生　　使行十善业</p>
  <p class="l-js-5c">一切所积累　　清净之行本</p>
  <p class="l-js-5c">齐护于众生　　斯富十种力</p>
  <p class="l-js-5c">因时发意项　　弃国捐财业</p>
  <p class="l-js-5c">佛所作沙门　　修入勇猛行</p>
  <p class="l-js-5c">已通大精进　　致尊三昧定</p>
  <p class="l-js-5c">见无数诸佛　　应时如佛界</p>
  <p class="l-js-5c">以是若干变　　及与不可计</p>
  <p class="l-js-5c">辄睹其就界　　各在斯道住</p>
  <p class="l-js-5c">已能住此愿　　致最微妙慧</p>
  <p class="l-js-5c">造若干变化　　开化于众生</p>
  <p class="l-js-5c">是为第二住　　大圣之所宣</p>
  <p class="l-js-5c">普愍世群黎　　众菩萨最上</p>
  <p>已得闻是最始上法菩萨第二境。不可思议。至真无异。诸佛子等喜。而修恭敬。住于虚空。则雨天华。各宣善哉。德如山王。而分布说禁戒之源。心念愍哀一切群黎。唯演尊妙第三行本。所说至诚永无有异。众菩萨行最为无上。普欲令世一切安隐。以愿称讲。第一雅妙。益当供顺。天人所敬。第二离垢菩萨尊住。除其爱欲精进造立。建大法慧。如之所为。行布施事。惠施禁戒。成为大圣。忍辱精进。一心寂然。善修智慧。慈心殊胜。愍哀行道。众佑宣布清净之行譬如月明。金刚藏踊演第三住。心乐善说莫不欣然。咸发道意。</p>
  <h2>兴光住品第三</h2>
  <p>金刚藏曰。佛子菩萨大士。已得究畅第二住地。便入第三。寻当思惟。性行十事。何谓为十。一曰志性清净。二曰性行明达通利。三曰消灭淡泊其意。四曰心怀无垢瑕秽。五曰志念永不退转。六曰其心坚固而不怯劣。七曰其念极上无穷。八曰性行轻便而不迟钝。九曰其行微妙巍巍高玄。十曰其心弘广不协局迮。假使菩萨住第三地。观诸万物一切无常。苦空不净不可保信。悉归坏败不久存立。适起寻灭。本无所成。当来未至。现在无住。察于一切万物所有。皆归没尽。已得入此无所有地。悉是忧恼。危厄众难患害合会。结在憎爱之业。多有愁戚。咸以无常。淫怒痴火。甚为炽盛。因为成立。无所依怙。察此一切犹如幻化。一切万物。悉为恐惧。无有救护。心数动移。便以违失本之慧。见如来慧不可思议。不可限量。不可称载。极远巍巍。无有杂碎。亦无众厄。无为常存。无畏第一。不复退转多所济护。所见平等。已见如来无量圣慧。睹众危厄。益加愍哀念于众生心行十事。何谓为十。一曰心念将济孤独危困。二曰常化贫乏使入道法。三曰消于淫怒痴火所然炽盛。四曰其心周旋生死而不造乱五曰其心常欲蠲除尘劳之秽觉未觉者。六曰其心显耀令习自在。七曰劝导离善法者使乐大雅。八曰其心忘失佛法令入正道。九曰其心迷惑随生死流使返其源。十曰其心见在愚径而怀恐惧令立无畏。彼已睹察众生无数危厄。三界之患。辄修精进。吾当将济一切群黎。度之解脱令致清净。使得超越。化之立之。劝之寤之。开之示之。令至灭度。已能如是。达至无为。普入万性。如斯将济一切众生。所化若兹具一切智如来圣慧。心念勤修。拥护众生。又自思之。以何因缘。以何方便。化此无数众生之类。堕在苦恼尘劳之厄。所遭焚烧。使立永安。令无复异。住在无碍三脱之门。已立斯法。开化他人。以无挂碍三脱慧门。无复异行。解一切法。知无所行。了本真谛。导之为行行无所行。以此慧明。不复观听。猗他之义。唯学佛道。又心念言。何所为具一切佛法之根本也。唯以博闻分别义理。以观此慧益加增修。勤求正法。专精奉行。夙夜思法。欲听受之。不以为厌。乐法不废。发生好法。求法导法。志法由法。流法归法。救法护法。行法。善求道法。不慕世间无限宝物。无用诸藏盈满之珍。已得自在。发意布施。不念有难唯思法师。于世难值甚为希有。以用法故无所爱惜。内外所有咸以布施。所可惠施。若施眷属。田地。财宝帑藏。珍琦。璎珞。妻子男女。头目手足。耳鼻肌肉。支体衣食。及己身命。用经典故。无所贪吝。皆能惠施。用法典故。极重爱乐。所用安已。明珠如意。贵价瑰琦。布施之时。谦下卑言。所可放施。不怀悔恨。身心不恼。其有受者。因是令度。所不闻法。闻之欣然。胜得三千大千国土满中珍宝。宁闻一偈不用梵释转轮王位。修无央数百千劫行。或有来谓。卿今所兴习。是平等正觉之业。菩萨净行。假欲得闻此大正法。自投大火。更无极苦苦恼之患。越斯大火。若使己身。遭是困厄。乃成佛道。即念言。今我身求经。道宁爱乐一句法。不用此身。正使此三千世界满中火至梵天。求法故自投中。况小火也。设命堕在一切地狱。苦痛不安。故当勤慕。求于法典。况复值遇人间之恼。以此方便。求于经典。若使闻法。如法观察。一心解达。彼若听经。自伏己心。念志上道。识如是意。在于经典。而行要法。慕乐佛道。终不唐举。口言清净。照察如是。住菩萨地。寂除情欲。消灭诸恶不善之法。专惟善业。欢悦安隐。成第一禅。又除想念。其内寂然。而心一矣。无复思想。随时顺行。欢悦安隐。成第二禅。又好喜离。欲造恬泊行。其心寂默。身意快然。犹如众圣所言。观察其心。安隐行第三禅。又除其乐。弃捐众苦消竭前本。无乐无苦。专精永然其心清净。行第四禅。彼则越度一切色想。已超色想。逮有无想。入于名号。因时思念若干名想。辄以修行无量虚空虚空之想。彼已越度诸虚空想。因修奉行无量识慧之想。彼则越度诸虚空想。便无所著。修无所有。已度一切无所有业。因修无想。亦不离想。则不乐余。所兴发处。唯奉道法。因修慈心。广大无际。不可限量。无怨不恨。欲护众生。一志普周。遵行悦豫。慈念十方。哀喜行护。亦复如是。其心广大。愍护无际。无怨不恨。欲济众生。救护十方。具四等心。一切蒙安。又彼修成若干变化。神足示现。震动天地。以一身化为无数身。以无数身。还合一身。彻越虚空。通过墙壁。入出太山。须弥铁围。无所挂碍。如游虚空。虚空中坐。犹如飞鸟出没于地。如入在水。履水上行如行于地。身出烟火如大炬然。察是日月。神足巍巍。威神无极。游行四域。消除闇冥。以手扪摸日月宫殿。其身远超。上至梵天。耳之彻听。清净洞达。过于天人闻其言声诸天人民。又复了知众生心念。所念如是。知有欲心无欲之心。有恚心无恚心。有痴心无痴心。有尘劳心。无尘劳心。小心大心。多心少心。要心无要心。乱心正心。定心不定心。解脱心无脱心。最上心无上心。审见本末。皆悉知之。如是一切分别众生诸心所念。善恶祸福。道俗真伪。靡所不达。又识无限前宿所居。一生十生。百生千生。不可称载宿命时事。悉识别之。劫坏劫成。悉知无数不可计会天地成败。吾曾更历国土处所。名姓如是。所游饮食。寿命长短。衣服好丑。所遭苦乐。彼没生此。此没生彼此没生此。彼没生彼。周遍没来生。寻复还返。以是比类。晓知无限前宿所更。已复清净。清净天眼。过诸天眼。见人生死善恶所归。尊卑贵贱。如所作受。又此众生身行善。口言善。心念善。不谤圣贤。奉修正见。寿尽身散。得上天生。又若众生。身行恶。口言恶。心念恶。诽谤圣贤。或于邪见。寿尽身散。堕于地狱以净天眼。普见天人。蜎飞蠕动蚑行之类。所行祸福善恶所趣。又以一心三昧正受。若从定起。不用此德。有所向生。唯睹具足菩萨道品。愿有所济。故示现生。住于菩萨兴光之地。见于十方无数亿千兆载诸佛。奉事供养。衣服饮食。床褥卧具。病瘦医药。归命诸佛。听所演法。已闻受法。随器授与。未曾越法。不毁佛教。各各观察。益以愍哀。普如己身。亲族无异。欲解诸缚。于无央数亿百千劫兆载垓限。断邪见欲。心不在言。亦除邪嗔愚痴之态。如金宝师工治宝矣。以作臂钏。钗镮。璎珞。[王*步]瑶之属。无不成好。菩萨如是。住兴光地。则以无言。消诸所见。诸淫怒痴。以是德本。增行巍巍。清白日甚。渐备仁和忍辱之原。将顺戒禁而无所犯。心不怀恨不抱怒乱。志性无谄。心怀详序。而不卒暴。一切所作。不以究竟。所作成办。不行谀谄。无虚伪时。性无所受。行甚清净。彼以四恩。而宣爱敬。行益利义内志笃厚。十度无极。忍辱精进。所度无极。殷勤修此。亦复劝化余诸菩萨。谨慎清净。是为菩萨诸大士等第三住法。名曰兴光。菩萨住此。诸根通达。若作天王。执权方便。有所造立。若行布施。作行敬爱。设修利益。其心常一。念佛不舍。致普具。念一切智业。以何等行。为诸众生。致于最尊。得普敏达。为众导师乎。发意之顷。精进超绝。一时悉逮百千三昧。时金刚藏菩萨大士。欲复重散此义所归。说此颂曰。</p>
  <p class="l-js-5c">斯等性清净　　德室心通达</p>
  <p class="l-js-5c">贪欲患消除　　成不退转业</p>
  <p class="l-js-5c">兴发坚固志　　强勇进微妙</p>
  <p class="l-js-5c">其意甚广大　　因是入三住</p>
  <p class="l-js-5c">已立于此地　　宣布光曜住</p>
  <p class="l-js-5c">说非常苦空　　不净毁散法</p>
  <p class="l-js-5c">为不得久存　　须臾虚无声</p>
  <p class="l-js-5c">选择悉有为　　无来无所往</p>
  <p class="l-js-5c">由是致疾病　　遭愁忧涕泣</p>
  <p class="l-js-5c">与众恼俱合　　受结著恩爱</p>
  <p class="l-js-5c">苦患不可意　　常炽然三火</p>
  <p class="l-js-5c">以见有为业　　发起无限难</p>
  <p class="l-js-5c">若厌于三处　　其心无所慕</p>
  <p class="l-js-5c">欲求诸佛慧　　其意不变异</p>
  <p class="l-js-5c">无量不可思　　所度无等伦</p>
  <p class="l-js-5c">睹彼众灭度　　诸最胜圣慧</p>
  <p class="l-js-5c">已见于诸佛　　永无众患厄</p>
  <p class="l-js-5c">无救离依怙　　扶济使得出</p>
  <p class="l-js-5c">常贫于道法　　为三火所灾</p>
  <p class="l-js-5c">犯所有苦恼　　百种缚其心</p>
  <p class="l-js-5c">重敬众尘劳　　无明志下贱</p>
  <p class="l-js-5c">已失威神力　　违安住道宝</p>
  <p class="l-js-5c">流堕生死渊　　恐怖求解脱</p>
  <p class="l-js-5c">我应拥护之　　坚强等精进</p>
  <p class="l-js-5c">志乐于尊慧　　不贪世人荣</p>
  <p class="l-js-5c">观察何等宜　　逮致至解道</p>
  <p class="l-js-5c">无他诸挂碍　　成诸如来慧</p>
  <p class="l-js-5c">其慧为智明　　是众安住乐</p>
  <p class="l-js-5c">以闻智专惟　　成菩萨圣慧</p>
  <p class="l-js-5c">适听所说法　　寻精进奉行</p>
  <p class="l-js-5c">夙夜欲启受　　无余因缘业</p>
  <p class="l-js-5c">以法而乐义　　以法广救护</p>
  <p class="l-js-5c">明月珠众宝　　所爱敬亲里</p>
  <p class="l-js-5c">国土广无极　　具足丰盛尊</p>
  <p class="l-js-5c">妻子及男女　　眷属诸走使</p>
  <p class="l-js-5c">以经典之故　　布施不吝此</p>
  <p class="l-js-5c">头目及手足　　己身之肌肉</p>
  <p class="l-js-5c">目见而口言　　施血如流江</p>
  <p class="l-js-5c">见害屠割刑　　所重髓布施</p>
  <p class="l-js-5c">不以此为苦　　不闻法为患</p>
  <p class="l-js-5c">假使有来者　　口宣如是辞</p>
  <p class="l-js-5c">犹如火所起　　自投炎赫盛</p>
  <p class="l-js-5c">若听安住说　　微妙法要宝</p>
  <p class="l-js-5c">闻之甚思惟　　功勋义章句</p>
  <p class="l-js-5c">一句法义故　　顶戴须弥山</p>
  <p class="l-js-5c">设使三千世　　满火至梵天</p>
  <p class="l-js-5c">我闻法善利　　其意达玄妙</p>
  <p class="l-js-5c">若人闻致是　　任如是苦恼</p>
  <p class="l-js-5c">正使于中死　　求得道慧明</p>
  <p class="l-js-5c">虽遭此众难　　忍苦不以患</p>
  <p class="l-js-5c">何况人身苦　　若干之厄难</p>
  <p class="l-js-5c">我之所恋慕　　惟志求闻法</p>
  <p class="l-js-5c">若得数闻法　　随时而思惟</p>
  <p class="l-js-5c">四禅四等心　　悦豫三昧定</p>
  <p class="l-js-5c">承于五神通　　渐备具足行</p>
  <p class="l-js-5c">以是由自在　　不堕所向生</p>
  <p class="l-js-5c">住立此轨德　　顺无数亿佛</p>
  <p class="l-js-5c">意常奉供养　　听受斯经典</p>
  <p class="l-js-5c">晓了离邪住　　启颡清净行</p>
  <p class="l-js-5c">犹若金无垢　　号曰为紫磨</p>
  <p class="l-js-5c">住是雅功勋　　报处忉利宫</p>
  <p class="l-js-5c">造立为豪尊　　回转处魔天</p>
  <p class="l-js-5c">魔天若干会　　功德诸章句</p>
  <p class="l-js-5c">以住无以意　　唯求佛功德</p>
  <p class="l-js-5c">佛子已住此　　殷勤慕精进</p>
  <p class="l-js-5c">逮致三昧定　　其数各百千</p>
  <p class="l-js-5c">睹见诸佛最　　相好若干种</p>
  <p class="l-js-5c">如益极微妙　　功勋尊无量</p>
  <p class="l-js-5c">是为第三住　　安住身自说</p>
  <p class="l-js-5c">普愍诸世间　　诸菩萨无上</p>
  <p class="l-js-7c">时诸天人闻大行　　微妙巍巍所住地</p>
  <p class="l-js-7c">众佑诸子怀踊跃　　则以天华散佛上</p>
  <p class="l-js-7c">会在地树持衣被　　嗟叹称扬此经典</p>
  <p class="l-js-7c">魔后可敬柔软好　　鼓乐歌颂胜妙法</p>
  <p class="l-js-7c">其自在天欢悦句　　以月明宝贡安住</p>
  <p class="l-js-7c">口宣我等故有佛　　兴发德时度彼岸</p>
  <p class="l-js-7c">其最法胜何故然　　独叹菩萨行第一</p>
  <p class="l-js-7c">我今得听妙道地　　于百千劫难得闻</p>
  <p class="l-js-7c">益加宣布愍诸天　　诸佛之子行殊胜</p>
  <p class="l-js-7c">得闻此软圣众会　　当得服行寂无地</p>
  <p class="l-js-5c">如月除患盛　　已兴安住谈</p>
  <p class="l-js-5c">第四所游行　　演行最为上</p>
  <h2>晖曜住品第四</h2>
  <p>金刚藏复曰。佛子复听。菩萨大士。已能清净。住第三地。便进入在第四地住。辄得超越。入十明曜。何等为十。一曰游在众生之界。二曰周行通诸法界。三曰遍察三千世界。四曰观于无穷虚空之界。五曰普省众神识源。六曰流布在于欲界之处。七曰周旋往来于色界中。八曰优游而化于无色界。九曰志在上最微妙解脱。十曰其性弘宽心和柔软。是为十。菩萨大士。复有十法。逮法光明。从第三住。入第四住。且听佛子。其菩萨业。第四行住。名曰晖曜。适逮此已。则能将护如来种姓。致于内法。教化十慧。何等为十。一曰其心性行得不回转。二曰笃信三宝莫能坏者。逮所游处而悉究竟。三曰勤修清净玄妙之业。四曰解自然兴故行尊道。五曰分别世间从因缘生成败之事。六曰晓了一切悉从罪福致所生处。七曰敷演生死泥洹之源。八曰觉知众生国土之本。九曰宣畅散意过去当来。十曰能剖判说无所尽行。因得成就如来种性。是为十。金刚藏曰。又佛子听。若有菩萨。住第四地。自观内身。而行寂然。自御其意。不怀俗法。亦观外法。而行寂然。亦御其意。不怀俗法。重察内外。亦无所起。永无所坏。观内痛痒。察其心法。亦观本法。法之所行。观内外法。而行寂然。自御其意。不怀俗法众恶诸法。不善未起将使不生。精进摄心。成就方便令永断绝。不善法起寻消除之。诸善德法。若不兴者。方便精进。志乐兴劝。功勋之法。令立不失。进使广大。勤修道地。从行具足。自摄己心。未曾懈废。永除众秽。定意离贪。修行为首。念行神足。成就闲静究竟无欲。乃至灭尽。劝助功福。精进以定。备悉众行。以断心定。便安众行。断识定意。辄行神足。成就闲静究竟无欲之宜。乃至灭尽。劝助功福。念行信根。精进勤劬。念根定根慧根。成就闲静。而无众欲。灭尽众尘。劝德念行。信力精进力。念力定力慧力。成就闲静。无欲灭尽。劝德定念觉意。修法觉意。精进觉意。欢悦觉意。笃信觉意。观护觉意。成就闲静。令其无欲。灭尽众尘。劝德念行。正见正念。正言正业。正命正便。正意正定。成就闲静。令其无欲。灭尽众尘。普察劝德。目见一切众生所在。为其宣畅本宿世愿。志无极哀。兴发大慈。使疾逮得一切智矣。令速究竟净治佛国。具足如来十力无畏诸佛之法。诸相种好。音声言辞。念尊最上殊特之业。普使具足。求学深妙。听佛脱门。而行无极善权方便。又佛子听。菩萨若住此晖曜地。前本所习。自见贪身。猗于吾我。而计有人。依形寿命。诸阴种大。贪住众人。浮没高下。撰择狐疑。疲极之态。谓言我所。恃怙财业。实有处所。一切永除。如是猗著。皆亦断去。一切思念。诽谤之事。亲忍尘劳。勤学立志。善权智慧。在在所游。以道为宝。遵兴道教。其心润泽。心怀柔软。抱仁和意。心常愍哀。心不厌惓。求最上心。志好思慕殊特慧心。将护化育诸众生心。尊敬师友顺应器心。如所闻之辄奉行心。逮玄妙慧。所作甚快。仁慈柔软。所居安隐。止顿贤和。志性质直。行无所受。不以自大。不以憍慢。而受其教。归命无违。彼行是已。所受修行。寂然若斯。为上道地。清净住法。专精思惟。习合会行。奉行勤修不退转。精进不休。而不懈惓。遵不回还。所奉广远。所行无量。最上精进。求无等侣。皆护众生。所劝不毁。又其菩萨。心性清净。志分和贤。无有可不。成信诸界。意性长益诸功德本。永以消除贪妒慢恣。离于犹豫。亲近贡高。已得具足无疑脱门。因合会法。无厌不懈。已得速近建立如来。将顺其心。令无限量。其住在此晖曜菩萨道地者。值见无数亿百千垓兆载诸佛。普以供养衣被饮食床敷卧具。病瘦医药。奉所宣法。启受尊行又诸佛所。出家为道。行作沙门。益增勤修。心性仁和。信解习净。于无央数亿百千垓。不废德本。一切转加。巍巍遂高。丰赫弘茂。犹如宝师工作众物。成诸璎珞。所合无比。钗镮[王*步]瑶。靡不成好。菩萨大士。亦复如是。住晖曜地。其功德本。转以加增。越诸下地诸菩萨住。犹如佛子如意明珠。光曜清净。其晖远照。明无等伦。其余诸宝。虽在其边。光蔽不现。菩萨如是。逮晖曜住。则无等侣。诸下地菩萨。功德不现。众魔尘劳。悉为消灭。是为佛子菩萨大士住于第四晖曜地者。所在游立。弘坦和雅。若处天位。为天王时。开化众生。诸贪身者。所造立业。惠施仁爱。利人等利。一切救济。合聚群黎。常念诸佛。未曾忘舍也。乃至普具一切智道。何因得为众生最尊。咸致一切无极圣慧。为众生护。导之利之。发意之顷。殷勤精进。须臾一时。逮亿百千诸三昧定。睹众菩萨亿百千垓眷属围绕。菩萨之力。度于所愿。所愿殊特。变化自在。亿百千垓兆载计劫。无能计限。功德威神。于时金刚藏菩萨。重欲分别义之所归。便说颂曰。</p>
  <p class="l-js-5c">修治至光明　　第三之住地</p>
  <p class="l-js-5c">众生处世间　　各各周流行</p>
  <p class="l-js-5c">其第三之住　　等犹如虚空</p>
  <p class="l-js-5c">其志性笃信　　清净行无犯</p>
  <p class="l-js-5c">适获致光曜　　大威无极住</p>
  <p class="l-js-5c">将养世尊种　　至诚而回转</p>
  <p class="l-js-5c">住佛无怀疑　　法圣众亦然</p>
  <p class="l-js-5c">立清白之行　　唯睹见品类</p>
  <p class="l-js-5c">在世尊吉祥　　从缘报往生</p>
  <p class="l-js-5c">因随于生死　　众生之国土</p>
  <p class="l-js-5c">以法为无始　　所兴无尽际</p>
  <p class="l-js-5c">奉行常谨敕　　逮归世尊种</p>
  <p class="l-js-5c">积累法如是　　愍哀于群黎</p>
  <p class="l-js-5c">其身遵道行　　心法消痛痒</p>
  <p class="l-js-5c">内外行相应　　思惟正其意</p>
  <p class="l-js-5c">专精修言教　　弃捐于所有</p>
  <p class="l-js-5c">已除尽众恶　　长成诸善法</p>
  <p class="l-js-5c">这消化诸非　　便修第四业</p>
  <p class="l-js-5c">奉行四神足　　五根并五力</p>
  <p class="l-js-5c">微妙觉意宝　　遵八路如是</p>
  <p class="l-js-5c">道念诸群萌　　意寂然眷属</p>
  <p class="l-js-5c">近办所誓愿　　因由本行慈</p>
  <p class="l-js-5c">志愿一切智　　以成治佛土</p>
  <p class="l-js-5c">其力上最豪　　心思惟章句</p>
  <p class="l-js-5c">又勇猛无畏　　与法俱教化</p>
  <p class="l-js-5c">殷勤志慕求　　乐佛殊妙声</p>
  <p class="l-js-5c">深远之道宝　　脱门之处所</p>
  <p class="l-js-5c">积德而惟念　　大善权方便</p>
  <p class="l-js-5c">已离于贪身　　消六十二见</p>
  <p class="l-js-5c">永除内所猗　　及其计有命</p>
  <p class="l-js-5c">无五阴四大　　诸种处亦然</p>
  <p class="l-js-5c">已得第四住　　皆除是诸碍</p>
  <p class="l-js-5c">咸离弃贡高　　安住悉无慢</p>
  <p class="l-js-5c">不复求贪乐　　所生之罪劳</p>
  <p class="l-js-5c">已消众瑕垢　　性行甚清净</p>
  <p class="l-js-5c">精进修道德　　修善不求身</p>
  <p class="l-js-5c">其心甚柔软　　所行无放逸</p>
  <p class="l-js-5c">心仁和质直　　贤雅而愍哀</p>
  <p class="l-js-5c">求慕上利义　　一切不患厌</p>
  <p class="l-js-5c">乐喜于圣慧　　为众生行业</p>
  <p class="l-js-5c">恭敬奉师长　　远离求爱敬</p>
  <p class="l-js-5c">作人有反复　　无谄顺教命</p>
  <p class="l-js-5c">无慢无所爱　　心性常乐快</p>
  <p class="l-js-5c">精进不回还　　奉尊等合集</p>
  <p class="l-js-5c">其行以得立　　第三微妙住</p>
  <p class="l-js-5c">内性无不可　　治心令清净</p>
  <p class="l-js-5c">睹见喜信乐　　增长清白法</p>
  <p class="l-js-5c">去众垢秽浊　　一切化痴结</p>
  <p class="l-js-5c">菩萨已住此　　殊胜无所著</p>
  <p class="l-js-5c">供养诸众佑　　无央数亿垓</p>
  <p class="l-js-5c">出家作沙门　　专精闻受法</p>
  <p class="l-js-5c">成道无等伦　　紫金成璎珞</p>
  <p class="l-js-5c">已能住是义　　功勋志性和</p>
  <p class="l-js-5c">善权智慧俱　　修行清净业</p>
  <p class="l-js-5c">若亿百千垓　　魔众不回转</p>
  <p class="l-js-5c">奉行殊妙宝　　犹如魔为侣</p>
  <p class="l-js-5c">已得住斯义　　供养人中上</p>
  <p class="l-js-5c">致成寂然道　　极尊法行句</p>
  <p class="l-js-5c">因能蠲众生　　六十二诸见</p>
  <p class="l-js-5c">若能行殊特　　为最胜慧故</p>
  <p class="l-js-5c">精进而志学　　亿百人中尊</p>
  <p class="l-js-5c">见佛无他念　　安和广大业</p>
  <p class="l-js-5c">又无数上妙　　将养无量劫</p>
  <p class="l-js-5c">愿乐誓慧堂　　尊功勋之行</p>
  <p class="l-js-5c">是为第四住　　清妙清净行</p>
  <p>名德应慧义　　真安住所演。</p>
  <p>时诸会者。皆咸得闻第四住地最胜之子知解诸法。欢喜踊跃。心中欣然。住在虚空。雨散天华。善哉佛子。宣扬无极。其魔虽尊。与诸天俱。踊在虚空。悉抱悦豫。供养众佑。若干妙云雨柔软华。贡上安住。诸根坦然。琴瑟箜篌。畅悲哀音。诸天集会。欲奉世尊。睹最胜像。及所建立。一切举声。演如是音。面目充满。性行巍巍行道甚久。今乃获愿。久来不见天人之尊。诸天已到。现能仁前。久未得察。动大海者演净光来。为甚大久。众生久来。今乃获安。甚久以来。闻悲音响。别来长迥。不诣大圣。获一切德勋所度无极。弃捐贡高。寂静致上。供养尊敬于大沙门。此间供养。经还天上。于此供养。趣安无限。能供养者尽一切苦。能供养者逮佛圣慧。众佑清净犹如虚空。不著世俗如水莲华。超照高远坚如须弥。心中欢喜奉敬最胜。演是音已心怀喜悦。降诸魔子。不可称载。喜笑瞻睹如是众德。当尔之时。咸悉寂然。宣布大财。如月毁复。勇猛无畏。散第四住。最胜愿说。</p>
</body></html>