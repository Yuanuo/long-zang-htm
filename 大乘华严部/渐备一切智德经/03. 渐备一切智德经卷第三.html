<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>渐备一切智德经卷第三</title>
</head>
<body>
  <h1 class="head">渐备一切智德经卷第三</h1>
  <h2>难胜住品第五</h2>
  <p>金刚藏曰。又有佛子菩萨大士。已能备治第四之住。四住已成。转得前进第五住地。当行十意。乃得通达。何等为十。念于过去。诸佛之法。亦思将来诸佛之法。复惟现在诸佛之法。修戒清净。其心鲜明。消灭诸见六十二疑。晓了求道。亦行清净。所行圣慧。悉见清净。剖判一切三十七品上妙之法。亦复清净。开化众生。所行清净。是为十事。金刚藏曰。又有佛子菩萨大士得第五住。然后乃成修善妙业。有行三十七品。心甚清净。道业益胜。所誓宽弘。因所愿力。亲近如来。慈愍群生。未曾忘舍。积功累德。合集圣慧。精进殷勤。而不懈废。善权方便。将导不逮。而常好乐。住妙晖曜。密喜如来所建立义。己意已入佛之势力。所念专惟不退转。如审解了是四圣谛。是为苦谛习谛尽谛道谛。彼能究竟至诚名德。分别圣谛。达其原际。晓了诸相。真正圣谛。其无方便。随顺宣布。解了真正。分别是谛。因行圣谛也。剖判其事。所度圣谛。有复能行。悉解知事。正业圣谛。次复宣布。行道圣谛。敷演其意。尽无生谛。体解得入谛智道业。皆已普入诸菩萨住。成就逮近。乃至辩才。如来大慧。散去结恼。班宣圣谛。又复能化他心念。咸令可悦。晓了随时。究畅圣谛。已能得入一因道义。转便晓了。达斯源际真正圣谛也。觉解己相。则能晓解诸相圣谛。解知志性之所归趣。则达五阴诸种。众衰情盖。别处所生因圣谛。度了兴身众恼之患。晓苦圣谛。更历周旋。缚结拘然。闭后乃解习诸谛源。一切永灭诸热焚烧。然后乃解诸尽圣谛也。初无二言。所宣如义。然后解道之圣慧。皆已觉了。至如来慧。然后乃解真习圣谛。信明慧力。晓诸不尽。令苦无余。彼若分别谛计。如是方便。降伏生死之源。解达一切所从生处。因由斯法。虚伪愚痴。所为不真。谛解本末。益愍众生。亲近大哀。在世兴发无极之慈。已能致此慧力道财。普护群生。好乐佛慧。观本昔来。生死所趣。察其始原。众生所从。致是无明。三处恩爱。漂生死流。阴盖所著。为之动转。增益苦阴。若能解达。无有众生。无我无人。无寿无命。已离吾我。皆悉了是。如过去事。当来现在。亦复如是。慕乐虚无愚痴之业。生死周游。而无断息。永无边际。无将护者。复无所知。彼无师友。虽有师友。不受道教。乃为无智。痴冥凡夫。眠盖所缚。不可称计。自灭诸我。方尽当尽。不复起身。亦无所生。不信佛道。转复长益。勤苦恼患。有为生死。所见漂流。不舍阴盖。不厌四大。不拔贡高。诸见疮病。不别淫怒。不消无明。窈冥之室。不竭爱欲渊池之难。不求十力导师之业。入在魔行。堕于生死反覆之海。无善之想。去于自在。如是苦患。不可称计。永而无护。无所归。无救济。无利义。一己身。无辈伴。当以修行。如是像业。积功累德。每生自克。因能修慧。已能逮解一切众生。究竟本净。乃成十力。畅无为慧。巍巍明曜。如是要慧。意已觉了。得道成就。所可造行。积功累德。皆为众生。而兴立护。愍伤群黎。普安众生。垂哀一切。欲度脱之。无娆害心。不诽谤之。劝化众生。靡不欢悦。为之导师。而令灭度。彼勤修已。住于第五难胜之地。由得自在。心无所忘。晓达善行处处之业。志意坚强。善分别慧。其意普至解经次叙。章句之谊。意怀羞惭。彼我皆护。其意勇猛。将养禁戒。随无所犯。意中明了。宣布处处。所当正行。周入众圣。无所戴仰。往返智慧。以宣畅义。随时散布。得神通行。诘誳方便。而显道化。修行善权。随俗而导。积功累德。常不厌足。慕求道慧。未曾懈废。奉无极慈。合集愍哀。意不怠惓。求于道业。不以闲退。精进殷勤。务佛十力无所畏慧。诸佛之法十八不共。常以善行。思惟深入庄严佛土。立若干行。合集积累诸相种好。常行精进志求如来庄严清净。身口意行。修无极业。敬尊奉戒。顺诸菩萨。重众法师。无所危害。以诸菩萨善权方便。普游世间。夙夜一心。舍他之念。常以道法。勤化众生。能修如斯。以布施业。劝导众生。爱敬利言。大利济彼。等救群黎。乃复示现色身之形。为班宣法。因而遵行菩萨如来大业。以开化众。乃复睹见生死瑕秽。称扬诸佛圣慧功勋。能行如是以大神足。变化感动。以若干种善权之谊。唱导众生。而教化之。已能精进。如是化者。入于佛慧。心性行道。以不退转。修众德本。勤求殊特正真法矣。愍伤众生。其有游行。处于世间。书疏经典。印绶众会。计校守府。诸身种大。所应疗治。医药众病。寒热羸瘦。鬼神所娆。中毒狂病。若有追逐。所在疗形。合偶伎术。跳越嘲说。多所欢悦。郡国县邑。江河泉池。树木华实。所生药草。金银明月。珠玉水精。琉璃所现。众宝日月。[阿-可+聚]邑村落。居家田地。地动眠寐。所梦怪应。所入一切众身形像所在。诸相所应。所当修治。谨慎遵行。财业货物。神通无色。以无放逸。四等心行。所造专精。而无危害。愍哀众生。因修永安。彼以此行。愍伤世间。稍渐立之。诸佛正法。能化立之。难胜菩萨。道地供养。奉事无央数亿百千兆载诸佛。衣被饼食。床褥卧具。病瘦医药。在如来所。弃舍家业。出为沙门。于诸如来。听受经典。成为法师。又复重闻。逮得总持无数亿垓百千劫中。兴显德本。究竟清净。又如佛子妙宝车磲。共合相近。转相照曜。菩萨如是住于难胜开士之地。以此德本。修善权慧。道义遂高。加大乘。应造功勋。所行无侣。犹如佛子村落之中。有夜光珠。普照田地如云风遍。吹浮游转诸天宫殿。菩萨如是得难胜住。以是德本善权智慧。心行普入。常处在世。无能乱者。是诸菩萨大士之业。第五住。菩萨住此。多所悦可。若为天王。降伏一切众邪异学。有兴立者。布施爱敬。饶益等利。见众生念。未曾心离诸佛行法。乃复普忆。思念诸圣一切智业。以何方便。蒙济众生。乃至巍巍无极道堂。发意之顷。须臾精进。一时之间。逮不可计亿千三昧。见众菩萨无数百千。眷属围旋。论经说谊。于彼得度。建立誓力。咸成菩萨殊特变化。无能称计限量其德。乃至如是亿百千劫。莫能咨嗟畅其功勋。时金刚藏菩萨大士。欲重散此经典之业。便说颂曰。</p>
  <p class="l-js-5c">第四晖曜住　　甚清净如是</p>
  <p class="l-js-5c">其意已平等　　思惟三世事</p>
  <p class="l-js-5c">斯心行业戒　　道德修清净</p>
  <p class="l-js-5c">发意顷离结　　转入第五住</p>
  <p class="l-js-5c">而意念诸根　　若闻不回转</p>
  <p class="l-js-5c">以有四意止　　道御乐章句</p>
  <p class="l-js-5c">已超游五力　　一切无所坏</p>
  <p class="l-js-5c">则勇猛周旋　　因得第五住</p>
  <p class="l-js-5c">惭愧为衣服　　清净禁戒香</p>
  <p class="l-js-5c">觉意成华鬘　　禅思为途薰</p>
  <p class="l-js-5c">遵奉智慧业　　道尊自严容</p>
  <p class="l-js-5c">总持为苑囿　　定意平等行</p>
  <p class="l-js-5c">四神足游步　　意净为脑户</p>
  <p class="l-js-5c">慈心愍哀眼　　殊妙见圣慧</p>
  <p class="l-js-5c">摄持无吾我　　其意伏尘劳</p>
  <p class="l-js-5c">便得入第五　　人中师子住</p>
  <p class="l-js-5c">适得入第五　　特异之道地</p>
  <p class="l-js-5c">道业以清净　　修行转复上</p>
  <p class="l-js-5c">若能净志性　　辄求最胜諠</p>
  <p class="l-js-5c">怜伤厌众患　　思惟离意念</p>
  <p class="l-js-5c">积累功德本　　尊慧亦如是</p>
  <p class="l-js-5c">兴发无数众　　照显行道地</p>
  <p class="l-js-5c">为佛所建立　　念无慢圣意</p>
  <p class="l-js-5c">晓了自然解　　不废正四谛</p>
  <p class="l-js-5c">究畅真谛諠　　将养护众根</p>
  <p class="l-js-5c">若分别真正　　转复度诸佛</p>
  <p class="l-js-5c">如是消著意　　并及行道谛</p>
  <p class="l-js-5c">等志而道明　　乃至无挂碍</p>
  <p class="l-js-5c">以微真雅心　　修治若斯谛</p>
  <p class="l-js-5c">智慧脱门尊　　不恼无阴盖</p>
  <p class="l-js-5c">已修功勋本　　行慧甚广远</p>
  <p class="l-js-5c">超度众因缘　　济一切群黎</p>
  <p class="l-js-5c">其怀真实意　　成就如是谛</p>
  <p class="l-js-5c">亲自畅解之　　达本净无安</p>
  <p class="l-js-5c">慈愍无所得　　尔乃为安住</p>
  <p class="l-js-5c">因众生劳患　　求众佑道慧</p>
  <p class="l-js-5c">勤观其造始　　本源之所从</p>
  <p class="l-js-5c">愚痴由闇冥　　闭在恩爱种</p>
  <p class="l-js-5c">众生贪取阴　　便成苦恼身</p>
  <p class="l-js-5c">已逮无吾我　　察之如草木</p>
  <p class="l-js-5c">从劳尘致有　　数数往诸趣</p>
  <p class="l-js-5c">犹轮转无际　　众苦患戚恼</p>
  <p class="l-js-5c">呜呼亡失已　　众人可愍伤</p>
  <p class="l-js-5c">愚戆之所憔　　生死流不返</p>
  <p class="l-js-5c">五阴情犹牛　　诸种邪见疮</p>
  <p class="l-js-5c">火然烧其心　　志贵于闇冥</p>
  <p class="l-js-5c">堕于爱欲河　　方慕求明显</p>
  <p class="l-js-5c">处在勤苦江　　明求最导师</p>
  <p class="l-js-5c">以见如是难　　当修无放逸</p>
  <p class="l-js-5c">诸所遵行业　　皆用度众生</p>
  <p class="l-js-5c">志强性行安　　游步有气势</p>
  <p class="l-js-5c">既勇怀惭愧　　晓了成智慧</p>
  <p class="l-js-5c">积功德无厌　　圣尊行如是</p>
  <p class="l-js-5c">清白法无惓　　力势是其意</p>
  <p class="l-js-5c">是最胜福田　　宣音觉意相</p>
  <p class="l-js-5c">所作无饱满　　精进哀众生</p>
  <p class="l-js-5c">欲化众生故　　因往入工匠</p>
  <p class="l-js-5c">或画师刻印　　计数人疗疾</p>
  <p class="l-js-5c">像如鬼邪娆　　由以转除病</p>
  <p class="l-js-5c">立之于经要　　解觉乐慈愍</p>
  <p class="l-js-5c">合偶作赋颂　　若干种戏笑</p>
  <p class="l-js-5c">流河及园囿　　浴池树华实</p>
  <p class="l-js-5c">建立无数业　　以用安众生</p>
  <p class="l-js-5c">现无量像色　　众珍宝若干</p>
  <p class="l-js-5c">取地令动摇　　则睹日月光</p>
  <p class="l-js-5c">众生之有相　　游诸国处所</p>
  <p class="l-js-5c">无色财为胜　　神通不可量</p>
  <p class="l-js-5c">欲以修愍哀　　普安于众生</p>
  <p class="l-js-5c">于斯谓难胜　　殊妙智慧业</p>
  <p class="l-js-5c">供养亿载佛　　同听受经典</p>
  <p class="l-js-5c">彼等修性仁　　清白行遂显</p>
  <p class="l-js-5c">犹紫金车磲　　磨治平明好</p>
  <p class="l-js-5c">其宅众宝成　　宫殿转游行</p>
  <p class="l-js-5c">此风转之前　　无有违护者</p>
  <p class="l-js-5c">如行世俗法　　然悉为众生</p>
  <p class="l-js-5c">游是觉朋侣　　譬莲华在水</p>
  <p class="l-js-5c">于是处兴术　　所建造豪尊</p>
  <p class="l-js-5c">违舍异学术　　睹修欢悦事</p>
  <p class="l-js-5c">所行众善德　　皆由最胜慧</p>
  <p class="l-js-5c">救护于群黎　　因致十种力</p>
  <p class="l-js-5c">等尊逮威势　　精进为无上</p>
  <p class="l-js-5c">见若干亿千　　安住天中天</p>
  <p class="l-js-5c">得殊妙三昧　　观察亿国土</p>
  <p class="l-js-5c">所愿差特故　　复过是功勋</p>
  <p class="l-js-5c">是第五住地　　若干亿品术</p>
  <p class="l-js-5c">御化众邪术　　显已曜众生</p>
  <p>时诸佛子。闻班宣此诸菩萨行。从地踊上。住虚空中。欢喜雨华。明月珠宝。璎珞衣服。光明清净。供散佛上。口叹善哉。一切神明。处虚空中。百千之众。莫不踊跃。时诸天下殊妙杂宝。贡奉众佑。香华涂香。缯幡幢盖。诸魔眷属。自在天子。诸天俱来。在于其上。游步虚无。雨诸宝华。其心悦豫。供养最胜。意抱无量。口宣善哉。诸佛之子众神皆集。无数亿千。亦住于上。鼓众妓乐。其音清和。又一切妓。畅如斯音。佛响仁和。弃散恶尘。本净空寂。消众法想。犹如虚无。等无思念。行步清净。住立成就。不著于俗。永无放逸。无本平等。而悉真正。法无想念。若有晓了。诸法悉无。则成无本。无所有业。辄无所思。愍伤众生。精修救度。是为佛子法王诸子修布施行。皆舍相著。其戒坚固。心性恬怕。为众生忍。无尽法慧。授精进力。令诸法寂。入禅定门。净除众尘。察诸万物。信解空无。圣慧力成。为一切护。是诸佛子。高德除秽。如是声有百千。自然宣柔和音。最胜大圣。寻默然时诸天玉女。众如食息。还复天上。金刚藏叹志勇猛。化得行成第五住地。遂致究竟。莫能废哉。</p>
  <h2>目见住品第六</h2>
  <p>金刚藏曰。诸佛子听。菩萨大士。以能修成第五住者。辄超进入第六住地。则行十法。何谓为十。了一切法皆无有想。而普平等。诸相平坦。永无形类。悉无所生。超绝无侣。皆无所起。故曰平等。为甚清净。调定真正。皆无放逸。不为驰骋。无应不应。无[雨/只]无只。寂寞坦然。而无伦匹。犹幻梦影。山中呼响。水月现像等亦如化。所行道业。而无二意。是为十法。从第五地。逮第六住。作是行已。自然观是。一切诸法。计校思惟。反覆察之。不令错乱近第六住。自然目见。以逮成此。则得通利。柔顺法忍。不从迷惑。尚未逮近无所从生法忍。稍以近之能致自然。入于一切诸法处所。转能进前。致于大哀。为尊元首。显耀大哀。具无极悲。解世五趣。有无合散。以观如是。名第六住。乃畅世习所可由生。皆从倚已。吾我所致。以觉欲事。世无所有。怀愚意者。倚著吾我。因其无智。而成痴冥。慕乐生处。习不顺业。志务犇逸。反邪之行。积累若干。罪福兴衰。万物无常。由无益生。解是所行。心善自修。消除诸漏。至真本无。其发善德。故当还返。周游生死报应之地。所作是田。神识是种。无明之本。则是闇冥。爱是润泽。贡高自大是其志性。长养诸见罗网众结。使因得是。自生名色。转增名色。则成诸根。诸根已成。起若干种所更习事。习事以起。便有痛痒。从痛痒故。便有喜乐。则益所受。以益所受。辄成所有。发意合成以成发念。因成五阴五体之形。寻至五趣。渐稍生著。以至诸著。众猗悉备。由是发起恼热烧炙一切忧戚啼哭之苦。诸不善业。本空无形。不了得习。无乱别者。皆复自然。稍习无盖。故致得此。有解斯义。便无所慕。菩萨如是。乐于柔顺。观十二缘。则自思惟。以是至诚。是所生识。究竟无慧。无明之业。本为清净。成行报应。所行以成。神识在先。神识之侣。有受四阴。则致名色迷惑之事。诸衰六入。诸根境界。辄成神识。因为同伴。与诸漏更。更成痛痒。因爱适长。益于所受。以御所受。则成漏业。从所作生兴生身阴。斯生之内。因致老羸。身阴散坏。致于死亡。与愚冥俱。甚可恐畏。此从危害。至住结网。致口言辞。是生五根。苦起意根。从其忧愁。多所戚患。因成受有。以是缘故。退生苦树。造立所作。被自思察。由倚所作。用知所作。方当作者。计彼有作。则无所作。本末无相也。亦不可得。又复思惟。其三界者。心之所为。其计于斯十二缘起。五趣所归。如来至真之所解畅。又此一切一种一心。同时俱成。所以者何。若诸根等。心生贪欲。悉由神识生死之痴。因从无明。其名色者。心为伴侣。而立迷惑。从其名色。名色以成。为六衰入。从致所更。为痛痒侣。痛痒意爱。所以有爱。从不舍受。发起众难。由此缘合。而致所有。因倚致生。其兴罗网。誓愿老死。从神识中。因致此有。别知名色缘对。而其名色。各各有趣。六情衰入。已睹已界。能入寂寞。更习缘故。从其更习。意念致之。生痛痒缘。从痛痒故。便复作行。善恶好丑。从恩爱缘。致乐尘劳贪淫之事。从爱缘故。致结缚狱。从有缘故。致于他生。生现在处。不可解从。生缘因发。生五阴本。致老之缘。以致老耄。诸根便熟。则致死亡。以至死者。有十二事。发缘起处。其身阴坏。而不能断。未曾永绝。从无明缘。则致众行。名色六入。习更痛爱受有生老病死愁忧啼哭。无明缘故。无有断绝。不可究畅。如是有余。无明适消。众行便灭。由是有耳。如是有余。彼以无明恩爱所受。长益尘劳。无断绝时。及行所作。往返报应。报应展转。根无拔时。尽其余殃者。苦痛辄转。亦无休息。以无明矣。为去来今。见缚流布。宜当断绝。如是三转。三转无我。以离吾我。无明灭去。自然之业无有处所。犹如苇屋。若池清净。若苦众恼。无明之故。则有行矣。是为本宿。未曾诸痛。因其识故。乃致痛痒。是为现在之痛痒行也。从爱致有。是为将来痛痒之原。从此以上。则无所生。无明适消。众行便灭。亦为断绝。有苦三患。十二报应。从因缘起。彼从无明。致于六入。是能灭行。众行已灭。因是别致。众行如是。有余二事。自缚苦更痛痒。尚有余尽别离之苦。无明适消。诸行便灭。三苦永断。从无明故。致诸行矣。从作缘故。致众行耳。如是有余。无明适消。众行便灭。是为所有。一切诸行。有是余故。有无明行。以权方便。开解大缚。有是余故。而有轮转。彼当以故观十二缘起灭所趣。反覆察之。由从因有。勤勤倚著。御身口意。因自作缘。供养所致。无有生业。其三回转。使不复转。宿本无痛。习更三苦。修行报应诸缘起耳。假如有人。举其负债。而在解缚。观察无尽。无所有尽。彼观此缘。缘适起时。识当来事。悉当了之。无我无人。无寿无命。自然为空。寂然恬怕有所造作。因遭得报。遵空脱门。心性怀此。如是灭尽。以无有余。现在之处所也。思惟专志。无相脱门。以故知之。无所慕乐。唯志大哀。教授开化宿本众生。是为心抱无愿脱门。以能奉行。是三脱门。则以消除彼我之行及见作相。去于有无诸相之著。复加进抱。大哀为无。益便精进。化诸凡夫未成道者。使得究畅。以能成就。辄达法会。转通法会。不复退还。具备和同。以进仁和。成就不退。若睹如是。所生嗔结瑕秽之病。由此合会。适以合会致此众患。犹如江水流无休息。心自念言。不用余行。永修寂然。开化众生。如是佛子。若能行此。处在无恨。殃毒恶世。导御自然。观本净者。不起不灭。遵奉大哀。化顺众生。行智度无极。号无碍慧门。渐修熟志。学至照曜。合会道明。成慧如是。正道大业。道利应时。服食道义。不与邪业而俱合会。因佥观察。自然寂灭。亦不往彼道品具足。亲自睹解。目前道地。便入于空。惟解定意。其定意。名入空自然空定。究竟空定。第一空定。为无极空定意。为合会空定意。所奉行空定意。真无念空定意。为等察空定意。离业无物空定意。如是比像。逮得一万三昧门。自然目前。无相无愿。亦复如是。转复进修。亲近逮至诸菩萨住。其心充满。性不可坏。心性了了。性行真正。其性深远。意不可转。意无休息。其意弘广。心思无限。意慕乐慧。其意集会。善权智慧。尔乃备悉。此菩萨性。遂致淳和。在如来道。永不回转。能化异学一切邪术等顺慧地。不堕弟子缘觉之地。专一增进。目见佛慧。而无等伦。舍尘劳行。得坚固志。住菩萨慧。而熟修奉空无相愿。遵承法教。随时应宜。善权智慧。不复毁散道品法行。彼住菩萨。目见道地。智度无极。益复超异。今日成就。通利应道。疾逮第三忍。名曰柔顺。是谓道法。转而顺从。彼以住此目见菩萨第六道地。见不可计亿百千垓兆载诸佛。寻时供养。下意奉事。进其衣食。床卧坐具。病瘦医药。在诸佛所。出家捐业。行作沙门。受听经典。如所闻之。奉行智慧。勤修圣达。所行求义。即能逮致。转修觉进如来法藏。逮大法明。在不可数亿百千劫兆载无限。成功德本。遂显巍巍。犹如佛子上宝琉璃。洗治发明。其光灼灼。菩萨如斯。住是目前菩萨道地。其德日增。行善权智。益加显发。以此德本。转增寂然。游步无侣。犹如佛子。其月大光。照众生心。使各坦然。其四大风。所御宫殿。独而无侣。菩萨如是。以住目前菩萨道地。德本日增。照除无数众生尘劳。拔爱欲瑕。总四魔径。独步无侣。是为佛子菩萨大士以近目。前第六菩萨所逮道地。遵修住此。善能变化。设为天王。其四大者。睹之降息。独步三界而无畴匹。声闻缘觉不敢咨问。所行德本。布施爱敬。利益等利。化众生心。不舍佛道至皆具足。念一切智。何所陈生。最第一愿。势力坚强。导御开化。成其普智。发意之顷。如是比像。无极精进。须臾之顷。逮致亿百千诸三昧定。开化无数亿百千垓诸菩萨众。睹诸眷属菩萨愿力。而有殊特。有所感动莫能称计行若干亿百千垓劫。不可为喻。时金刚藏菩萨大士。欲广解散此义所归。即说颂曰。</p>
  <p class="l-js-5c">以能具备悉　　第五之道地</p>
  <p class="l-js-5c">因法为瑞应　　无相无所生</p>
  <p class="l-js-5c">不起甚清净　　以为无放逸</p>
  <p class="l-js-5c">奉行圣慧意　　便入第六住</p>
  <p class="l-js-5c">诸法为寂寞　　静然无想念</p>
  <p class="l-js-5c">自然犹幻化　　解脱于生死</p>
  <p class="l-js-5c">以致柔顺忍　　法自无所乱</p>
  <p class="l-js-5c">其慧转殊胜　　则勤修六住</p>
  <p class="l-js-5c">聪达住柔顺　　频入明慧力</p>
  <p class="l-js-5c">观察一切世　　从习而有报</p>
  <p class="l-js-5c">由愚痴盲冥　　而有己人物</p>
  <p class="l-js-5c">欲度脱斯等　　故兴修勤行</p>
  <p class="l-js-5c">从选择因缘　　本末悉为空</p>
  <p class="l-js-5c">所作缘报应　　和会致诤乱</p>
  <p class="l-js-5c">犹若有所作　　便睹造所见</p>
  <p class="l-js-5c">选择亲近众　　犹如蜂采华</p>
  <p class="l-js-5c">假使慧察之　　本末为明冥</p>
  <p class="l-js-5c">思想缘罪福　　得报以痴果</p>
  <p class="l-js-5c">从思想已故　　名色为伴侣</p>
  <p class="l-js-5c">如是致有难　　乃成五阴苦</p>
  <p class="l-js-5c">因其我心所　　堕入在三界</p>
  <p class="l-js-5c">又是诸所趣　　十二悉一心</p>
  <p class="l-js-5c">从贪淫而生　　心行亦如之</p>
  <p class="l-js-5c">有尽亦如斯　　复为心所误</p>
  <p class="l-js-5c">由无明痴故　　造立十二苦</p>
  <p class="l-js-5c">愚冥之因缘　　数施诸想念</p>
  <p class="l-js-5c">如是之所致　　老病俱散身</p>
  <p class="l-js-5c">又一切诸患　　由当尽冥坏</p>
  <p class="l-js-5c">从痴无明缘　　因是无断绝</p>
  <p class="l-js-5c">思想若消灭　　因缘则断除</p>
  <p class="l-js-5c">以起愚恩爱　　而缘致尘劳</p>
  <p class="l-js-5c">勤苦之恼患　　想念有余害</p>
  <p class="l-js-5c">从诸入致痴　　故有生死苦</p>
  <p class="l-js-5c">更乐及痛痒　　从苦复至苦</p>
  <p class="l-js-5c">有复余受身　　展转复长苦</p>
  <p class="l-js-5c">断除诸苦恼　　则乃无吾我</p>
  <p class="l-js-5c">本无有痛痒　　亦无诸想念</p>
  <p class="l-js-5c">其神识所更　　现在而往返</p>
  <p class="l-js-5c">用当来受行　　故成诸苦恼</p>
  <p class="l-js-5c">又所消灭者　　观之所永尽</p>
  <p class="l-js-5c">由愚痴因缘　　自然成觉了</p>
  <p class="l-js-5c">因其患厌故　　灭除诸因缘</p>
  <p class="l-js-5c">因其因缘故　　于是断诸缘</p>
  <p class="l-js-5c">观诸卑贱士　　自然为永空</p>
  <p class="l-js-5c">柔顺及愚冥　　承其行业意</p>
  <p class="l-js-5c">逮之乃尽痴　　蒙此皆断缘</p>
  <p class="l-js-5c">深妙之因缘　　解之虚无相</p>
  <p class="l-js-5c">察省十事分　　了其不可别</p>
  <p class="l-js-5c">有计诸所趣　　罪福处未来</p>
  <p class="l-js-5c">其财业三品　　从本来展转</p>
  <p class="l-js-5c">剖判三苦行　　起灭之处所</p>
  <p class="l-js-5c">无所有阴尽　　柔顺解因缘</p>
  <p class="l-js-5c">因缘起如是　　所入畅平等</p>
  <p class="l-js-5c">譬如现幻化　　爱欲业若斯</p>
  <p class="l-js-5c">如梦之所睹　　形影亦如是</p>
  <p class="l-js-5c">冥騃愚痴类　　自然犹野马</p>
  <p class="l-js-5c">其解如是行　　彼智乃了空</p>
  <p class="l-js-5c">诸缘为恍惚　　奉此无坚相</p>
  <p class="l-js-5c">以能了如此　　亦无有志愿</p>
  <p class="l-js-5c">唯欲愿愍伤　　一切众生类</p>
  <p class="l-js-5c">其大志宽弘　　如是行脱门</p>
  <p class="l-js-5c">心转加慈愍　　思乐佛功德</p>
  <p class="l-js-5c">勤修忧众生　　实思察其元</p>
  <p class="l-js-5c">无诸情戚患　　逮无量功勋</p>
  <p class="l-js-5c">承空三昧具　　识本百千劫</p>
  <p class="l-js-5c">勇猛士如是　　无相亦无愿</p>
  <p class="l-js-5c">建立斯道业　　柔顺尊法忍</p>
  <p class="l-js-5c">其慧应无为　　脱门为善宝</p>
  <p class="l-js-5c">如是性宽弘　　供养于大圣</p>
  <p class="l-js-5c">应寂然除愦　　志顺最胜命</p>
  <p class="l-js-5c">逮成觉意定　　益增加清净</p>
  <p class="l-js-5c">犹琉璃紫金　　雕治益光荣</p>
  <p class="l-js-5c">以照众生意　　犹月之弘光</p>
  <p class="l-js-5c">四品风游行　　独步无等伦</p>
  <p class="l-js-5c">因越魔径路　　最胜光美妙</p>
  <p class="l-js-5c">消灭众尘劳　　燋炙诸苦痛</p>
  <p class="l-js-5c">天师大锭镣　　宣布此慧住</p>
  <p class="l-js-5c">善化立道意　　变消心怀风</p>
  <p class="l-js-5c">所可奉圣慧　　演章句所讲</p>
  <p class="l-js-5c">勇士已超越　　声闻所不逮</p>
  <p class="l-js-5c">发意须精进　　已逮安住业</p>
  <p class="l-js-5c">宿世已获致　　亿百千三昧</p>
  <p class="l-js-5c">须臾见无数　　十方诸现佛</p>
  <p class="l-js-5c">其德照曜世　　犹日秋时月</p>
  <p class="l-js-5c">微妙深难了　　胜声闻不及</p>
  <p class="l-js-5c">众雄自由讲　　第六之道地</p>
  <p>于时诸天。闻所说法。心中坦然。住虚空中。雨若干种。华香珍宝。称扬咨嗟。柔软妙音。口宣清净具足可敬功勋之声。善哉上最思惟利义。累功积德。慧得自在。殊胜之行。为最巍巍。犹如莲华。愍伤群生。其行超绝。不可称量。大神妙天。在虚空中。散雨殊妙众杂华香。消除粗细尘劳忧冥。颁宣琦异上好音响。逮最清净第一之利。我等以闻所畅道地。时诸伎乐。出悲音声。诸天玉女。心怀踊跃。于彼诸天。承佛圣旨。令诸门户皆自为开。除众闇冥。心解如日。奉最尊法。于是彼世无数之众。俗间贤人。皆超越世。显示方俗第一微妙。遥见其身。寂然恬怕。而现其形无身之身。自归于法。消灭调定。使无想念。有其音响。眼目大明。越无央数诸佛国土。供养诸佛。奉众导师。自察其身。忆如最胜。弃诸瑕秽。慧得自在。开化众生。无彼我想。奉精进行。应所行业。诸天玉女一切皆乐寂默之义。观人中尊。众会悦豫。启白众佑。为供养佛。身自在已。愿说殊特。正法言教。功勋如海。唯时宣之。显第七住。</p>
  <h2>玄妙住品第七</h2>
  <p>金刚藏曰。惟佛子。菩萨大士。以能净治第六道地。具足安住。入第七地行善权智。则有十事修玄妙道。何谓为十。谓行空事无相无愿。所遵真谛。成就忍力。愍伤慈哀。念于众生。奉行佛法。乐供如来。笃信无违。心抱慧门。常顺空义。积累功德。无穷之福。解三界虚。在于三世。劝化群黎。永以消秽。所由恬怕。除一切尘炽然之炎。欲消众生一切贪淫嗔恚愚痴。晓诸所有。如幻如化。如梦影响。野马水中之月。而无有二。罪福之事。终不腐朽。意念国土。犹如虚空。开导众生。庄严国土。法身清净。坏来至义。得入一切诸佛名号。具悉色身诸相种好而自庄严。行无所著。离于音响。信如来声。本寂清净。解群黎音。导利庄严。一时之间觉了三世。入于诸佛世尊之业。</p>
  <p>又能普入若干时劫。分别诸数。剖判众生志性所行。是为十事。修殊特道。从六道地。至于十住。名曰玄妙。是菩萨大士。当勤修学善权方便智度无极。因便得入第七道地住第七地。劝化无数众生之类。以用诸佛无限之法。教授无量众生之恼。入不可计诸佛世界。严净无数诸佛国土。入不可议若干品藏经典之教。入不可计诸佛正觉圣慧道业。下入无量不可计劫。入不可计诸佛所行去来今世。劝不可计众生之类。令入笃信殊特之行。入不可计诸佛色身现若干形。解不可计众生根性。入不可计诸佛所宣音声言教可悦一切。入不可计众生所思若干心行。入不可计诸佛大圣导利慧堂。入不可计诸佛应时化利声闻所归笃信。乐不可计诸佛所宣好入导教。尊习开化不可计数缘觉之众使得成就。入不可计诸佛至圣深要之慧所演道门。入不可计诸菩萨众开士之行。班宣诸佛不可称计大乘之业所布导慧斯等自谓是不可计乃逮佛名诸平等觉玄妙之地。所行殊特。不可称限。乃至若干无央数劫亿百千垓。乃能积累如是佛法。自谓我等建立此道。不贪财业。无想不想。具足众行。如斯谛观。缘神通慧。常行精进。入于道行。善权智慧。善住圣道。所行无动。一时闲静。奉行道教。未曾懈废。自恣所欲。其行如是。巍巍之业。坐起经行。卧寐言谈。默然无盖。常立威仪。不忘一切。不离若斯念道之行。彼发意顷心一念间。备积菩萨十度无极。普累功勋所以者何。菩萨大士。奉修如是所在发心。兴无极哀。以为元首。合聚佛法。劝如来慧。以是德本。施于众生。习于佛道。是施度无极。烧灭众尘。是戒度无极。若能愍慈无尽之慧。知众生无。是忍度无极。若能勤行众德之本。习念救济一切众生。行是方便。是为进度无极。其不舍道向一切智。是禅度无极。若了本净自然之行。无所生门。逮得法忍。是智度无极若能导利。无量圣慧。益于十方。是权方便所度无极。若能修行极上妙智。宣于道业。是为誓愿而度无极。降除一切诸外异学。伏魔兵众。是为势力而度无极。审如至诚。越一切法。发悲义行。是为慧度无极。以是具足斯十度无极。辄能宣备四恩之业。具悉三十七道品之法。至三脱门。常平等心。一念之顷。渐备普备。成立如是。</p>
  <p>有一菩萨。名曰解脱月致究畅。时问金刚藏大士。菩萨之行。以何等业。一切具足第七道地。欲悉能备成菩萨道。必当学进至十住乎。答曰佛子。一切菩萨。菩萨行道。皆当具足十住道地。因是济脱。何况于斯七住菩萨。所以者何。又是佛子。菩萨道地行。以具足。入神通慧。普能具足一切道品。亦复成就一切十住。具足十住勉力解脱。从一发意。备斯七住。所以者何。是为佛子菩萨道住具足诸行备慧神通。又有佛子从初发意。始第一住。一切誓愿。渐以亲近具足道品。心好第二。次至第三弘要之业。逮法光曜第四道地顺从之业。第五光明随俗之行。入于第六深妙之法。劝立一切诸佛之法。所以者何。若有菩萨成就七住。入神通慧。辄在八住。具足究畅无家业地。犹如佛子有二世界。一者瑕疵。二者清净。本际平坦。一等清净。所度一等。其两界间。不可越度。以大神通。至力愿力。乃可越矣。如是佛子。菩萨当以至勤清净开士之行。乃能究畅。不以轻懈唯以弘誓善权智慧神通之力。乃能普备。</p>
  <p>又问云何在第七住。宁复亲慕尘劳行乎。诸菩萨业。当以何察。答曰佛子。从始发意。住菩萨地。乃至十住。咸悉消除一切尘劳祸福之业。劝助道元。当作是观。犹如佛子别知同道。义无所越度。故名曰七。犹如佛子转轮圣王。乘大宝象。游四天下。晓了是非。与诸贫穷苦恼之患。尘劳杂居。解众杂垢。不为瑕秽所见污染。亦无所犯。成人威德。舍人间性。生于梵天。升梵天宫。睹见千界。住在梵天。显现光耀。不入人间。如是佛子。从初发意。在菩萨住。乘度无极。皆知一切众生之行。不为尘秽之所污染。升奉道堂。亦无所犯。乃名曰七。假使能弃一切诸行。因从第七。至第八住。亦承清净菩萨之乘。悉了一切众生之行。不著尘劳。瑕秽不染。永无所犯。辄得超度。入玄妙法。是故佛子。菩萨若逮此第七住。若在淫种。越一切欲。住在彼欲。行清净法。不当谓之有尘无尘。虽习在欲。则无尘劳。愿如来慧。未具所愿。不当谓之离尘劳也。住此地已。志性清净。身行清白。究竟鲜洁。口所言辞。心所念行。本末清净。其心一切所可念事。皆度众生。咨嗟诽谤如来至真。有形无形。诸平等觉。所可言教。皆悉顺从。未曾违之。无复慕乐世俗所有工匠异术。犹如第五住菩萨道。不好世间。普为师友。多所悦可。一切所好。至未曾有。乐至真法。住于三千大千世界。如来至真等正觉。及第八住菩萨道行。无等侣。志性所行。常怀仁和。其意所乘。以恒进定。及与神通三脱之门。皆修专精。奉行道门。无所希望。尚未成就第八菩萨道地。住斯地已。一切发意。遵承权慧咸以具足。遂修道品。以得菩萨普具。足业七住道地。逮成开士善择三昧正受。次名善念义定。意胜定。分别义定。审宣法定。善住本定。慧通门定。修法诫定。若干义藏定。生死无为定门。菩萨逮此三昧正受。如是备悉百万定意。道地清净。因其正受。以斯定意。逮净权慧。又入大哀无穷之力。过声闻地。越缘觉地。近行慧门。以住此定。持顺无量身行之业。进诵瑞应。口言心念。亦不可限。见谛清净。光明巍巍。无所从生法忍又问其初发意。得第一住。其身口意。不普越度声闻缘觉乎。答曰。以故勤修弘广之心。行至七住。乃能逮成自在己行。而无等侣。犹如有人。生于王家。乃为王子。有殊异德。为诸群臣。所见奉敬。不以自己而放恣行。假使长大。承己身力。超诸臣下所论国位。菩萨如是。这初发意。过诸声闻缘觉之地。心性柔和。宽弘无极。是为菩萨七住之地。己慧自在。入七住菩萨。甚为深也。亦寂然也。至无行也。身口心也。逮得道业。不复重进。更求义也。何所望舍。不望不舍。乃为大道也。</p>
  <p>又问佛子。何谓菩萨所住道地也。乃至菩萨寂灭成就正真之行。答曰。已逮六住。能行斯法。乃致菩萨七住道地。一时发心。心数数念。辄致寂灭成就正行。不当谓之证于灭尽。以是之故。身口心行。不可思议。从其所作。此之谓也。若有菩萨。游于本际。而不取证。犹如佛子。时彼丈夫乘大舟船。入于大海。将船之师。工有方便。知水之宜。既行大海。不遭水难。如是佛子。菩萨立行。逮第七住。乘度无极道法之船。游行本际。而不取证。以逮如是圣慧势力。承三昧力。成就诸行。解觉道意。以大善权智慧之力。现生死门。游辄灭度。心性自然。已现其身。与眷属俱。往来围绕。在愦闹中。而常专精。逮致寂定。本愿之故。生在三界。不为世俗之所污染。出入进退。寂寞惔怕。善权光明。靡所不耀。无所燋然。逮致佛慧。退舍声闻缘觉之地。获佛藏界。现在魔界。已过四魔。游在其部。行度魔事。现在异学。一切诸邪。九十六种。六十二见。开化外异。令舍邪学。不违佛道。现在一切世间俗业。以等导利。度世之法。示在一切天龙鬼神。揵沓和。阿须伦。迦留罗。真陀罗。摩睺勒。人与非人。释梵四天王。随其习俗。庄严居服。清净好妙。其心不舍法乐之娱。斯慧如是。具足究畅菩萨道地。住于深远。难逮巍巍玄迥之法。如是供养。无量不可计数百千亿垓诸佛大圣。贡上衣食床卧之具。病瘦医药。所用为安。归命稽首斯等如来。奉受诸佛之道化。过众声闻缘觉法。独步无侣所问以时。</p>
  <p>又彼菩萨。用摄众生。法忍清净。遂转显耀。其善德本。无央数亿百千垓劫。乃复益茂。清净赫盛。犹如佛子。而有琦珍。于众宝中。光独明昭。巍巍无侣。如是佛子。菩萨住斯妙法难逮开士道业。以是德本。逮成善权智度无极。遂更名显成无上道。声闻缘觉。所不能逮。犹如佛子日之弘光。月之台宫。光明所照。普遍天下。皆使丰熟。亦能干燥污泥之地。日月之光。亦无蔽碍。莫不能通利。如是佛子。菩萨住斯玄妙难逮开士道业。其功德本无能逮者。德转巍巍。皆化一切声闻缘觉。令怀羞耻。除众尘劳。使性清净。是为佛子菩萨大士玄妙难逮第七道住。菩萨大士。若成七住。益得自在。若为天王。以随时慧。诸所兴立。行精进业。若行布施。爱敬仁慈。有所劝利。等惠利义。心常念佛。未曾忘舍。乃至普慧。一智愍智。心初不念何时。不逮成佛最正觉。处众生中。而最圣尊。导利众生。示一切智。发心之顷。如是比像。精进超绝。一时须臾。逮致百千亿兆垓三昧正受。睹诸菩萨。亿百千垓眷属围绕。以斯誓力。承于菩萨。所显殊特。因显神变。莫能称计。以若干亿百千垓劫。所修德义不可限量。时金刚藏。说是法已。重欲散义。即说偈曰。</p>
  <p class="l-js-5c">玄妙之圣慧　　顺第一句义</p>
  <p class="l-js-5c">心了第六住　　谨顺己身行</p>
  <p class="l-js-5c">勤修于道教　　应善权智慧</p>
  <p class="l-js-5c">辄善逮入尊　　第七之道地</p>
  <p class="l-js-5c">遵空无相愿　　志行慈愍哀</p>
  <p class="l-js-5c">若奉行供养　　诸佛之道法</p>
  <p class="l-js-5c">晓知众圣慧　　于德力无厌</p>
  <p class="l-js-5c">由是行之故　　入第七道地</p>
  <p class="l-js-5c">而在于三界　　大乱中寂静</p>
  <p class="l-js-5c">消灭诸群黎　　寂凝尘劳炎</p>
  <p class="l-js-5c">如影照幻化　　在梦因行法</p>
  <p class="l-js-5c">以入第七住　　显示愍伤业</p>
  <p class="l-js-5c">严净佛土空　　世性无有想</p>
  <p class="l-js-5c">备悉最胜相　　舍于动摇法</p>
  <p class="l-js-5c">以致妙音响　　除众生瑕秽</p>
  <p class="l-js-5c">思惟慧本空　　最胜等导利</p>
  <p class="l-js-5c">以修行此法　　逮致斯显明</p>
  <p class="l-js-5c">通在殊胜地　　为众生所乐</p>
  <p class="l-js-5c">已住于是地　　众生行无量</p>
  <p class="l-js-5c">选观安住法　　数察不可限</p>
  <p class="l-js-5c">若干无数国　　众念想各异</p>
  <p class="l-js-5c">志性坏笃信　　心行若干品</p>
  <p class="l-js-5c">宣布三乘教　　导利等无量</p>
  <p class="l-js-5c">吾等皆当进　　诵读化斯党</p>
  <p class="l-js-5c">如是等慧心　　逮致殊妙道</p>
  <p class="l-js-5c">威仪有四事　　遵善权智慧</p>
  <p class="l-js-5c">心念一切顷　　逮护道功勋</p>
  <p class="l-js-5c">则能具足此　　十度无极业</p>
  <p class="l-js-5c">若以发意念　　是施劝众生</p>
  <p class="l-js-5c">戒灭众尘劳　　忍无所思念</p>
  <p class="l-js-5c">精进勤遵修　　转上增行业</p>
  <p class="l-js-5c">道不可动摇　　慧功德立意</p>
  <p class="l-js-5c">无所从生忍　　离垢慧圣尊</p>
  <p class="l-js-5c">愿劝助善权　　永无复狐疑</p>
  <p class="l-js-5c">周旋有势力　　以圣明普济</p>
  <p class="l-js-5c">道功勋如是　　一切随时授</p>
  <p class="l-js-5c">先行如是著　　名显以具足</p>
  <p class="l-js-5c">拔去心之垢　　断绝斗讼源</p>
  <p class="l-js-5c">等四等奉道　　造立第五业</p>
  <p class="l-js-5c">无起不分别　　乃长成第六</p>
  <p class="l-js-5c">是逮第七住　　彼成时功勋</p>
  <p class="l-js-5c">能遵若干行　　誓愿不可计</p>
  <p class="l-js-5c">用何等之故　　受此圣慧业</p>
  <p class="l-js-5c">因逮第八住　　一切悉清净</p>
  <p class="l-js-5c">玄微行难逮　　慧无无央数</p>
  <p class="l-js-5c">犹入第二国　　超越于中间</p>
  <p class="l-js-5c">修行七住法　　无著如锭燎</p>
  <p class="l-js-5c">若住于道义　　勇猛越一切</p>
  <p class="l-js-5c">得入第八住　　前乃圣慧地</p>
  <p class="l-js-5c">以越心念境　　住在慧之业</p>
  <p class="l-js-5c">在梵天常观　　不倚世民间</p>
  <p class="l-js-5c">贤圣行如是　　无著犹莲华</p>
  <p class="l-js-5c">住是若干品　　越度众尘劳</p>
  <p class="l-js-5c">此无尘劳行　　亦无所尽灭</p>
  <p class="l-js-5c">如是至道住　　无尘劳秽行</p>
  <p class="l-js-5c">最胜幻无本　　以慧消灭瑕</p>
  <p class="l-js-5c">于世若干品　　工匠所修业</p>
  <p class="l-js-5c">明达是一切　　化住世尊教</p>
  <p class="l-js-5c">一心为神通　　咨受奉行力</p>
  <p class="l-js-5c">遵御若干品　　增进三品定</p>
  <p class="l-js-5c">超越诸声闻　　缘觉行如是</p>
  <p class="l-js-5c">其住第七业　　修菩萨之行</p>
  <p class="l-js-5c">住本心性行　　致此真慧明</p>
  <p class="l-js-5c">成就诸圣子　　犹长养道力</p>
  <p class="l-js-5c">遂增精勤行　　得入深微妙</p>
  <p class="l-js-5c">心归趣灭尽　　亦不造取证</p>
  <p class="l-js-5c">犹如入大海　　而住舟船前</p>
  <p class="l-js-5c">观见一切水　　不增亦不减</p>
  <p class="l-js-5c">若能勤受行　　殊胜权智慧</p>
  <p class="l-js-5c">一切众生类　　不能限德藏</p>
  <p class="l-js-5c">供养亿载佛　　益更净道业</p>
  <p class="l-js-5c">犹若干璎珞　　无央数珍宝</p>
  <p class="l-js-5c">贤明住此行　　殊胜智慧光</p>
  <p class="l-js-5c">消竭爱欲源　　亦如月盛耀</p>
  <p class="l-js-5c">已入住此地　　自在为圣王</p>
  <p class="l-js-5c">造修最道义　　宣布慧果实</p>
  <p class="l-js-5c">而发意之顷　　强治精进力</p>
  <p class="l-js-5c">见佛诸佛千　　亿百之垓数</p>
  <p class="l-js-5c">善修顺己身　　普见诸十方</p>
  <p class="l-js-5c">加增在至愿　　功勋尊无限</p>
  <p class="l-js-5c">普世难可了　　自由行道缘</p>
  <p class="l-js-5c">是为第七住　　严净善权慧</p>
  <p>诸菩萨众位尊。神妙巍巍。无量天龙。无数人民。闻其所说。莫不欢喜。供养安住华香幢幡。杂成捣香。珍宝衣服。伫立众盖不可称载。雨诸璎珞。诸天在上。宣扬妙声柔软之音。自然演畅美柔和声。以奉众佑及诸佛子。咨嗟能仁世尊无量。皆见至圣人中之上。睹佛境界。愍伤众生。其音若雨。布大雷响。伎乐箫成。演若干声。诸佛无限亿百千垓。帝王国土。亦如恒沙。供养诸佛。刹土无侣。最为豪富。威力能化。入一毛孔。诸佛班宣离垢无穷之法。如演一毛。岂复难乎。国土处所。及四方域。若干种品。泉源大海。亿载铁围及须弥山。皆自然现。无所逼迮。悉入毛孔。在中自恣。地狱饿鬼。及与畜生。诸天人民。鬼神众魅。阿须伦。罪福各异。俱来会在。诸佛境界。游一切国。在诸郡县。自然成现尊妙法轮。讲说柔软。安住音响。众生心念。如所修行。群黎若干。其身各异。众佑国土。群黎有身。所在成体。生天人间。各各别异。一切如佛所宣法教。消除微想众垢之秽。兴怀道念。广大佛土。诸佛神足。如是变异。一切世人。称不能畅。诸佛如是道慧无穷。磬畅柔和微妙之音。时来众会。寂然欢喜。咸共观敬。最殊特圣。以智众会。寂寞静思。犹如月蚀。其光还复。唯复欲闻第八住也。愿时演之。行者所入。</p>
</body></html>