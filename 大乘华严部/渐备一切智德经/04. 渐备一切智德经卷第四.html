<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>渐备一切智德经卷第四</title>
</head>
<body>
  <h1 class="head">渐备一切智德经卷第四</h1>
  <h2>不动住第八</h2>
  <p>金刚藏曰。唯听佛子。菩萨大士。若能畅成第七住。以慕谛志求清净之业善权智慧。谨顺众行。乐在所施。无极弘誓。依承如来所建立旨。蒙宿德本。逮得势力。如来十力。四无所畏。思念正觉。十八不共。诸佛之法。志性仁和。念其清净。功德圣慧。威势转上。兴大悲哀。愍众生界。不舍法乐。通入无量一切诸法。至无所生。而无有相。不有合成。不失慧明。无所究畅。亦无所灭。然无所有。等入元本。转上得度。普除一切心念识想。等摄志性本净惶慌。因是超越。应时逮得无所从生法忍。此之谓也。菩萨以逮如是法忍。这得是住菩萨地。不可倾动。获致菩萨。深要之行难知玄妙。无能坏者。消一切想。皆摄众念。而究竟矣。无量无侣。一切声闻缘觉之众。永不能逮其寂寞事。以淳淑矣。自然现哉。犹如佛子神足比丘。所念自在。稍渐进前。乃至寂灭三昧正受。悉除一切所欲妄想。菩萨如是。适逮此住。舍众俗业。致无业财至真之法。离身口意之所习乐。住于寂寞。犹如佛子假使在梦。逮大功德。即自知之。因在于彼大精进力。普以越度。逮则解觉。彼修方便。夙夜思念。以除好乐。如是佛子。菩萨大士。无极精进。适逮此已。住菩萨地。如是不动。远一切业。稍习诸宜。于行无二。又等修行。无所亲近。犹如佛子。若生梵天。住于梵宫。不著欲行。亦无尘劳。菩萨如是。住此道地。其心普游诸所习行。虽在是行不以是行。有所染污彼意晓了所在作行。菩萨之行。在泥洹行。不以为行。何况俗行。菩萨大士。以入是地本愿力故。至如来觉无极大圣。是法典门。道如来法。造立圣慧。如是辞曰。善哉善哉。族姓子。是诸正士第一法忍。归于佛法。又族姓子。佛十种力。四无所畏。佛法尊位。仁则未有。以是勤行。慕求精进。慎莫违失。是道忍门。为众生故。而尊修行。又族姓子。仁宁逮此。若斯寂行。而愚凡夫。失不寂静。习在无数尘劳之行。为若干想之所危害。又族姓子。众生设忆念本宿愿。哀念在冥。故为求道。奉行静寞不可思议圣慧道门。终不懈废。又族姓子。是诸法本。从法发来。兴成如来。以立如来。住在法界。如来至真。不别行是。一切声闻及与缘觉。不能逮至斯不相法。又族姓子。且观我身不可称限慧莫能论。土不可量。明不可量。道场不可量。音响清净亦不可量。以是之故。仁慈所行。因显发业。又族姓子。所可定言。光明之谓。云一切法。无所想念。乃为光明。诸族姓子。法明若斯。如来所行。行无边际。眷属无底。斯等所入。从发行来。巍巍如是。又族姓子。仁且观此十方无量诸佛国土众生无限。分别经典。而不可计。普入一切。言行相应。如是佛子。佛天中天。菩萨行是。如斯比类。不可限量导利道门。用开化众。若有菩萨。分别解说无量圣慧。具足成就导众之业。诸佛子等。吾嘱累汝。假使诸佛。化此菩萨。入众生中导利道门。由是之故。致于灭。度众生之事。自然舒畅。诸佛世尊。劝化于斯。诸菩萨法。无量慧业。乃令一时。所导利众。因其圣业。以为元首。从初发意。计七住竟。合集方便。由此功勋。百倍千倍。万倍巨亿万倍。终不与等。无以为喻。所以者何。以是宿命。一身导众。致导利业。逮得此住。诱进平等诸菩萨行。分别身事。行力成就。宣畅布散无量音声正法之教。修慧无量。导利无量。所生之处。严净无量。诸佛国土。开化无量。又众生类。供养遵奉。无量诸佛。发觉无量。诸法道门。神通之力。不可限量。剖判开化众生厄难。广令无量。众会道场。所可游居。亦不可量。持身口意。积累菩萨一切要行。亦不可量。犹如佛子大舶舟船。欲入大海。安无放逸。庠序进前。致无量宝珍琦瑰异。适到大海。望风举帆。其风和顺。一日之中。超越大海。一切财宝所得利入无央数藏。皆为充满。用不可尽。菩萨如是。积成无极广大德本。合集大乘逮菩萨行道法慧海。一时须臾。致圣明财无极道宝。入一切智。前宿所积世俗财宝。不可比之。思惟计校百劫千劫。万劫无央数劫。不以为喻。又佛子。菩萨若立第八道地。遵大善权智度无极。宣布劝化。无财业义。若菩萨。解奉一切智。遍知十方诸成佛土。亦复分别坏散佛土。若以睹知世界散坏。若世合成。用何因故世界散坏。以何缘故世界合成。悉能见知。地种少。地种多。地种有限。地种无量。悉别知之。水种火种风种。亦复如是。皆晓了知多少大小。有限无限。诸尘微妙。分别所在。诸尘限数。随时悉解。若干世界。有若干种。无限众尘微妙难了。普悉知别。若干品尘。自然合成。诸佛世界所有尘限。悉能知之。众生之数。国土形数。其身长短。大小。悉能知之。地狱处所。[狂-王+禽]兽饿鬼性行。何因堕此。皆知所行多少。诸尘合数。阿须伦行。诸天所居。世人所处。悉能知之。合会教化。欲界合散。色界无色界合散。皆悉知之。少多大小。有限无限。而悉知之。游居三界取舍之义。开化众生。彼能成就。晓了众生诸身方便。诸身形像。所在之处。悉晓明之。所行生处。诸佛所游。如众生类。所生安居。身所积行。随其身行。而建立之。己身国土。随立己身。其意无尽。己身建立。无身之身。己身国身。罪福之身。乃须建立。罪福报身。建立己身。无尽身意。无身之身。己身无尽。众生类身。国土身。缘报应身。声闻身。缘觉身。菩萨身。如来圣慧身。法身。随时建立。显此诸身。悉解众生。罪福身。报应身。尘劳身。色身无色身。国土身。多少大小。秽浊清净。广大无量。减损平正。导利平等。讲说报应。皆悉知之。罪福身行。所当获报。合散成别。亦复了之。声闻乘缘觉乘菩萨乘。所行业。合散所归。而悉知之。如来圣体。成最正觉。所誓愿身。及灭度身。所建立身。色像相好。所庄严身。其行者身。可意身。自大身。谦恪身。功德身。圣慧身。报应身。谨慎行业圣慧之身。所归度脱。皆悉知之。法身平等无身之身。不可限量一切普入。有身无身靡不分别。一一畅解。其身以逮如是行业。致寿自在。心得由己用度所为。自恣无难。所行无拘。所生从己。本愿所致。笃信之故。神足之恩。蒙圣慧行。因法所将。而逮致此。以是菩萨十事自在。适得自在。成无量慧明不可思弘普之圣。圣无有侣。以入如是。究竟永在无所生身。转所习行。永无生故以转诸行。慧为元首习转身行。以慧为首转口习行。取要言之。智度无极。为大锭光。大哀为首。分别晓了善权方便。不弃至愿。为诸如来威神所立。不应休息。其慧以应一切众生。游于无际诸佛世界。宣义散结。佛子。又省菩萨常修平等所逮道住。不可动摇。积累一切诸佛法典。身口意行转增进业。以获此住。其力志性。则辄坚。住。皆以消除一切尘劳。心怀仁和。力势坚强。在于元首。恣化群生大哀之力。所可建立。用众生故。无所望舍。益加建立。大慈之力。将护一切众生之类。总持要力。而得坚住不舍众生。其誓愿力。而谛得住一切佛法。选择分别。善谛建立。神通之力住无限世。于诸行本。拥护一切。众生之类。坚住愿力。遵习一切菩萨道业。而无所舍。度无极力。其行坚住。合集一切诸佛经典。正住如来所建立力。成就正觉一切敏知。以入此行。如是力势。普现一切神变无穷。辄往生于一切所趣。金刚藏曰。是为佛子诸菩萨业住于慧地。而不可动。是谓无侣。亦复号曰不退转地。慧不回还。则谓难当一切众生。所不能逮。则童真地。为无所生为所生地。所愿自在为灭具地。无所造作究竟之地。积累真慧则无为地。善修志愿为建立地。度无所作为无财业。宿世所行。众苦消去。邪以降伏。如是佛子。菩萨大士。以入佛种承佛功勋威神远照由归如来威仪至业佛境界门。常为如来之所建立。得入释梵四天王宫。金刚力士。常随侍后。逮致定力。其身无限。降伏色藏。散无量结。以皆永离诸身行力。具威无极。大神通力。所行报应。而得自在。无限定意。受莂无量。自恣由己。而无所碍。如其淳淑。觉度众生。所示现义。以入是行。得入道场。无极大慧。以行大慧神通之业。常演大圣智慧光明。施与章句。无挂碍界。分别世界十方国土所宣章句。现一切业功勋之德。发心自在。而谛思惟。解去来今。回转一切众魔径路。下于圣慧。游入如来。州郡境界。无际国土。所处讲堂。奉菩萨行。其所诱进。无能退转。以故名曰入无动地。金刚藏曰。是故佛子。菩萨逮得无动转地。常在无际。见诸如来不可称限。未曾违远。彼行究竟。成三昧定。威力所入。见佛供养。奉事归命。终不忘舍。于一一劫中一一世界。所见讲堂。各现诸佛。咸各供养无央数亿百千垓佛。一切施安。稽首归命。以礼如来。晓了世界。以为元首。慕导道明启受法教。重复加增。逮佛灭度。行无等侣。巍巍超绝。与众殊异。咨受世界。讲问宣传。遵无央数亿百千垓所积德本。转进显耀。犹如佛子。此阎浮利。上明月珠。又其价直。一阎浮提。以用著颈。为无等伦。一切天下人民之众。所著璎珞。无能及者。如是佛子。菩萨住是不动转地。以此德本。成其大明。一切声闻。及缘觉众。所不能逮。及于七住菩萨行业。菩萨以入此道地者。承无极慧。消除众生一切尘劳。剖判圣慧微妙道门。犹如佛子。主于梵天。所行慈心。遍大千界。其光普照。菩萨大士。亦复如是。住此菩萨无动转地。照耀百千诸佛刹土满中尘数。光明悉周无量佛国。照尽一切众生尘劳。稍渐灭除心之毒垢。是为佛子。菩萨住是不动转行所宣平正。菩萨功德第八道地。弘普咨嗟。诸劫无际。不可究竟。菩萨所住。因为梵天大梵天王。主千世界。声闻缘觉。菩萨所行。真正莫能逮者。而度无极。分别世界。修无等伦。闻所讲说。所兴因缘。方便之业。布施敬爱。利人等利。一切救济。常思念佛。未曾违舍。众行具足。至一切智。专惟大道。以何修行。为众生尊。一切殊特。将顺普圣。覆护十方。发意之顷。遵如是像。勤奉精进一时须臾。逮具足成十千世界百千刹土。满中诸尘三昧正受。及见十千百千三千世界满中尘数诸菩萨等。眷属围绕。从是发愿菩萨力势。所誓殊特。靡不感动。智慧明了。不可称计。如是思之。亿百千垓不可限载行无量劫。功勋无底。无以为喻。时金刚藏菩萨大士。复欲重散分别此义。即说颂曰。</p>
  <p class="l-js-5c">渐备七住地　　智净行善权</p>
  <p class="l-js-5c">谛将护导业　　结立无极愿</p>
  <p class="l-js-5c">积功而累德　　坚住人中上</p>
  <p class="l-js-5c">志乐于圣慧　　辄入第八住</p>
  <p class="l-js-5c">殖德大圣慧　　精进行慈愍</p>
  <p class="l-js-5c">其心无限量　　意念犹虚空</p>
  <p class="l-js-5c">闻法能晓了　　入大圣势力</p>
  <p class="l-js-5c">忍力无所生　　寂寞顺微妙</p>
  <p class="l-js-5c">所受无所起　　不生无有相</p>
  <p class="l-js-5c">不灭无所坏　　亦无所究畅</p>
  <p class="l-js-5c">处所为自然　　无本藏舍念</p>
  <p class="l-js-5c">已离心意性　　其思等如空</p>
  <p class="l-js-5c">斯忍以如是　　所行无放逸</p>
  <p class="l-js-5c">行深要感动　　逮致惔怕行</p>
  <p class="l-js-5c">众生无能解　　由闲居行业</p>
  <p class="l-js-5c">执持心所想　　晓了众行念</p>
  <p class="l-js-5c">其意立若斯　　心无有思想</p>
  <p class="l-js-5c">如比丘消灭　　逮得无所著</p>
  <p class="l-js-5c">心之所想念　　犹梦所见觉</p>
  <p class="l-js-5c">若梵天具足　　欲界亦如是</p>
  <p class="l-js-5c">安住本立愿　　数数而劝众</p>
  <p class="l-js-5c">是为第一忍　　得致阿惟颜</p>
  <p class="l-js-5c">我等慧玄迥　　势力意解法</p>
  <p class="l-js-5c">彼则无我所　　精进勤修行</p>
  <p class="l-js-5c">所可奉寂寞　　消一切爱网</p>
  <p class="l-js-5c">灭于大然炽　　世俗尘劳火</p>
  <p class="l-js-5c">自识本宿愿　　行愍哀众生</p>
  <p class="l-js-5c">以慧利造立　　用度脱黎庶</p>
  <p class="l-js-5c">常能尊此法　　住本无无想</p>
  <p class="l-js-5c">佛解一切住　　越声闻缘觉</p>
  <p class="l-js-5c">世间俗威势　　无及此十力</p>
  <p class="l-js-5c">唯智无能限　　三世无挂碍</p>
  <p class="l-js-5c">无等伦如是　　天人所奉敬</p>
  <p class="l-js-5c">合集以导化　　行无数慧门</p>
  <p class="l-js-5c">成就最胜法　　入无量彼岸</p>
  <p class="l-js-5c">前世行佛道　　假使顺随时</p>
  <p class="l-js-5c">如是致贤明　　逮入殊圣地</p>
  <p class="l-js-5c">一时普周遍　　至于十方界</p>
  <p class="l-js-5c">以致慧所归　　逮得诸神通</p>
  <p class="l-js-5c">犹如大海水　　诸天华神器</p>
  <p class="l-js-5c">心贪以永除　　得立慧道业</p>
  <p class="l-js-5c">选择诸刹土　　住在晓分别</p>
  <p class="l-js-5c">四种之境界　　离若干贪利</p>
  <p class="l-js-5c">微细及粗犷　　等入识解义</p>
  <p class="l-js-5c">一切三千界　　满中众尘数</p>
  <p class="l-js-5c">分别众生本　　四大所生身</p>
  <p class="l-js-5c">计数诸慕乐　　六趣限如是</p>
  <p class="l-js-5c">解散慧境界　　不可称限量</p>
  <p class="l-js-5c">慧剖判心意　　至于一切心</p>
  <p class="l-js-5c">彼修己身行　　故将导众生</p>
  <p class="l-js-5c">一切三千界　　周普若干色</p>
  <p class="l-js-5c">彻见众品形　　然在无限世</p>
  <p class="l-js-5c">犹如日周行　　在上虚空行</p>
  <p class="l-js-5c">已斯殿舍进　　光明普照耀</p>
  <p class="l-js-5c">御以本无慧　　在法界不动</p>
  <p class="l-js-5c">黎庶性清净　　道明所遍照</p>
  <p class="l-js-5c">如众生本性　　其身各所在</p>
  <p class="l-js-5c">显现一切众　　照化天世间</p>
  <p class="l-js-5c">己身得自在　　胜降无性行</p>
  <p class="l-js-5c">示现安住身　　庄严诸相好</p>
  <p class="l-js-5c">众生土如是　　从罪福受身</p>
  <p class="l-js-5c">若干种圣性　　成法之慧体</p>
  <p class="l-js-5c">虚无为身界　　受以平等业</p>
  <p class="l-js-5c">现神足诸变　　消黎庶众秽</p>
  <p class="l-js-5c">十力广自在　　因慧广无极</p>
  <p class="l-js-5c">造圣逮慧明　　兴发愍顺哀</p>
  <p class="l-js-5c">一切最胜教　　以法生道业</p>
  <p class="l-js-5c">谨慎护三事　　无动如须弥</p>
  <p class="l-js-5c">诸众佑号力　　柔士势无恚</p>
  <p class="l-js-5c">是士无回转　　众魔莫能当</p>
  <p class="l-js-5c">佛之所建立　　释梵咸奉敬</p>
  <p class="l-js-5c">其金刚力士　　以力势常侍</p>
  <p class="l-js-5c">于是土地处　　合德不可量</p>
  <p class="l-js-5c">亿百千劫中　　不能尽其限</p>
  <p class="l-js-5c">稽首归诸佛　　其亿数那术</p>
  <p class="l-js-5c">成就最上道　　犹严王者服</p>
  <p class="l-js-5c">极是道地处　　菩萨斯集会</p>
  <p class="l-js-5c">得为大梵天　　若干界功德</p>
  <p class="l-js-5c">宣布三乘业　　逮得无限侣</p>
  <p class="l-js-5c">慈心为清净　　光明慧消尘</p>
  <p class="l-js-5c">一时发心顷　　至百千佛土</p>
  <p class="l-js-5c">逮诸定意元　　如满刹土尘</p>
  <p class="l-js-5c">勇猛睹处所　　十方化众生</p>
  <p class="l-js-5c">所愿亦如是　　庄严尊无限</p>
  <p class="l-js-5c">此说取要言　　第八胜自在</p>
  <p class="l-js-5c">具足亿千劫　　皆不能尽极</p>
  <p>说此第八住时。应时震动百亿佛土。佛之威神之所建立。不可思议功德巍巍。不可限量演妙光明。普现一切诸身形类。照诸国土。安诸众生。无央数千诸菩萨众。住于虚空。所供养具。超天上物。所贡上佛。玄绝殊特。大神妙天。与其眷属自在天人。亦咸悦豫。以若干品。而供养尊。奉事德海。诸天玉女。无数亿千。欢喜踊跃。诸根和悦。以妙伎乐。鼓天倡乐。供养大圣。斯诸伎乐。乐大神圣。出如是辈百千音声。其响柔和。寂寞惔怕。消诸患厌。离众秽垢。舍于土地。所行至真。而有卓然。用众生故。游到十方。大通所显。现最上行。志若虚空。心亦如之。天中之尊。人中为上。觉了最明。玄妙境界。无底功勋。十方严净。奉事道门。众佑诸子。以道显示。不可限量佛之功勋。遵行圣慧。不慕径迹。于一刹土而不动移。皆周诸国无有尘垢。遍辄愍伤众生之类。为之元首。灭一切向。无所想念。所言畅音。辞百千种。若有闻教。不肖众生。心在下劣。其意自归。彼若闻声。至圣所现。随其本行。而开化之。若有众生。诸根明达。心好因缘。无所志乐。为现离垢慧明之义。若有众生。心抱愍哀。意怀慈仁。佛在彼处。勤示正行。若有众生。志在上尊。意乐斯法。在彼显示无量佛身。因其化现。犹如幻师。所周旋处。导无央数亿千垓身。佛子如是。乐于慧幻。现一切行离诸所有。如是音声。其数百千。班宣柔软。仁和之向。天人玉女。在世归伏。默然乐寂。众会欣豫。歌颂安住。功勋德称。巍巍无量。不可讲论。说此菩萨。第八道地。奉行正法。通至大乘。</p>
  <h2>善哉意住第九</h2>
  <p>金刚藏曰。且听佛子。菩萨大士。诸佛慧行。无量如是。转复增加。游于寂寞。志在脱门。诸如来慧。长益至德。又以仁意。所可修行。如来秘密。因可游入斯大道慧不可思议选择至要总持清净三昧正受。放舍众非清净之业。导利一切。成大神通。弘广殊远。分别世界。教令黎庶。只行独。步。十力无畏。诸佛之法。十八不共。而无等伦。严治道本。如来至真。转于法轮归趣境土。建立大哀。住于大愿。不舍十方。入于菩萨第九道地。住此地已。有不决行。善恶之心。知如审谛。供养经典。奉事至真。以及有漏无漏之法。各顺俗法度世之法。修行所思。不可思议。遵承究竟。不决了法。顺从声闻缘觉之法。奉行菩萨。敬重斯道。要誓随时如来道地。以时归至。有为之法。亲近志在无为之法。知如审谛。如是慧明。觉了所归。如审解知众生心行。所可取舍。尘劳之垢。所受祸福。摄取诸根所行。笃信诸种归趣心性众结造行之处。所生受处所居止处。决了三聚。业所至奏。知如审谛。察众生心。所行是非。若干品心。其心须臾而有进退。若合若散。其心无身。心不可限。一切普兴。心为显耀。其心若尘。若无尘劳。若有缚心。及与解心。亦如幻化晓了其心。所归住止因缘进退。又其尘劳。玄绝远游。疗治当来。等类无业。诸结因缘。所游居处。心之合会。在一处所。若有别离。有所生处。周旋现在。进止行来。分别三界恩爱无明诸见病痛自大愚痴。无极罪殃。断截灭除。三藏之珍。晓了审知。入至计常。八万四千。众尘劳行。未决罪福善不善义。教告无明。使乱心党。令无异业。思惟众佑。以致报应。积聚众利。所亲造行。不失果实。所报无报。黑冥清明。无闇结白。如是辞语。所行缘报。而有齐限。罪福田地。则无有量。贤圣处世。所行治事。现在罪福。当来所习。方可更历。解乘所趣。不了所趣。晓解分别方便随时。常等识知八万四千。若干品罪。知审所由所趣。彼达诸根柔劣中间明了之本。取要言之。随众生本。前世宿命。毁坏之事。不坏之业。微妙中间。下劣之行。尘劳伴党。无有财业。从本行心。能以决了。若不决了开化真厚。诸根罗网。分别退转。摄取众想。诸相豪劣。周旋往来。进退无回。解畅三世。远游无穷。独步无侣。于若干品。常以平等。八万四千若干种根。悉能知之。取要言之。其笃信乐。柔劣中间。诸根明达。常随诸根八万四千。所坏笃信。而悉畅了。若干种品诸众生行。其界柔劣。中间明达。随从诸根八万四千。诸种四大。上中下心。性行善恶。解畅诸根之所归趣。彼心性行。心意伴侣。志造[仁-二+般]党。其心合会。或有别离。玄迥远游。若有自大。无有自大。其意调顺。无有众厌。亦不懈废。皆承一心脱门三昧正受神通之宜。而无合会。缚著三界。愿至实心。不习众行。习入道门。无言教矣。不倚伴党。无财业事。无异无侣。修治道门。审谛知正。众生之行。有若干品所生处行。其行而住。生地狱饿鬼畜生之中。阿须伦诸天。人民之所归处。色无色所生处。想无想所生处。悉了知之。罪福报由恩爱情欲。无明闇冥精神种类。还复回生。名色为侣。用无道业。生死愚騃。亲近恩好。则致贪欲。慕求情爱。若不慕荣。众生所乐。于三界趣。意怀至实。无所伤害。悉审谛知志行所居。所当行者。如来归趣系习所在。从众生行。各由罪福。而习尘劳。善恶未宣。本末所作。转轮无际。复转回旋。归本所行。未有远游难断难断。欲拔淫尘。贪嫉虚事。不可卒清。心明开达。乃能超出。于所作事。至无所有。悉审谛知。于众生行。究决不决。志在邪业。驰趣反见。愚惑之业。在于正见。定在正业。除众恐畏。莫不究竟。又有五逆中间之难。悉以究畅五根达趣正真之行。以舍恐畏。及无究竟。晓了邪灭。及正寂灭。并所犯事。令趣寂业。还无所归。而堕邪业。回行退转。导示贤圣无上正道。若不决了。随时散结。将护业耶。当所宣布。悉当知谛。是为佛子若归此慧菩萨大士则得安立善哉意地菩萨之住。已住此地。皆能晓了一切众生。如是行业。随其积行。应当解脱而开化之。能明众生。应时教导。知以劝诱声闻缘觉。化诸菩萨说如来地。从其众生。而为说法。导利度脱。如其性行。从本根元。应当解脱而为说法。因其所行。更历本末。而为开化。如所乘法。修思脱门。因其脱门。班宣道法。住此道地。睹大法师之所兴隆。拥护如来无极法藏。彼若往诣法师所。咨入无量。晓了圣慧。奉行宣布。四分别辩。菩萨所行。随其说法。彼常修行。无所破坏。菩萨大士。四分别辩。游不退转。何谓为四。一曰分别法。二曰晓了义。三曰顺次第。四曰解辩才。彼所谓言分别法者。明宣诸法自然之相。晓了义者。能解畅法之所归趣。顺次第者。说无所坏剖判诸法深远之慧。解辩才者。无所结缚。知法无断。分别辩法。晓了法者。谓法自然。自然之身。晓了义者。知以照耀。咸归经典。顺次第者。畅一切法。当可讲宣无能断绝。分别辩者。如其道教。无所希望。演布无际。解畅法者。达现在法。所宣归趣。晓了义者。知去来法报应之理。顺次第者。说解一切去来今法。无所破坏。分别辩者。一一所说。而无二心无有边际。振法光明。解畅法音。能识诸法。剖判众事。晓了义者。分别诸义。靡不蒙慈。顺次第者。从众生音言辞远近。而为说法。分别辩者。观察一切心性所行。因为演经。解畅法者。晓知方便。明散法慧。不坏众善。晓了义者。明通本无住无二慧。而为黎元。各各了之。顺次第者。而讲说业。圣慧财富。不可破坏。分别辩者。解畅众理随时之义。晓了本末。解畅法者。知一切法其元为一。失其本源。随流生死轮转无际。晓了义者。则能越度五阴四大。又十八种诸衰众入。方便解脱。明十二因缘。悉无端绪。顺次第者。宣说一切众生之元。五趣周旋。志性和雅。音声柔软。闻者普受。分别辩者。演要言教。其明转增。而无边际。光明远照。去众愚冥。莫不蒙耀。解畅法者。导利一品。无有若干菩萨大士。兴无极慈。立无尽哀。开发大乘。晓了义者。分别诸乘。度众齐限。弘迥之行。坦然无侣。独步众会。顺次第者。班宣一切所志诸乘。上中下学。无所破坏。稍引诱进。入于大道。分别辩者。而为一乘无有边际。宣布正法。炎照三界苦恼之厄。除去阴盖。逮致三昧。解畅法者。奉诸菩萨圣慧之业。遵修法行。道明超越。巍巍无量。晓了义者。敷演十住所处本末。开解学者各得其所。不失志行。得度世俗靡所不通。顺次第者。宣布法禁。各从慕求。婉娈道教。无所破坏。分别辩者。宣一切行。而无边际。讲说本业。至成正真。不在二乘声闻缘觉。解畅法者。心自然达。一切如来。皆为一佛。诸力无量。觉了此义。由是之故。因转法轮。至一切智。而有所度。晓了义者。又能知识若干种类。制住正真。须臾分别。当所归趣。道俗是非。靡不宣布。顺次第者。如其正觉。剖判言说。观其根本。上中下行。心之深浅。而开化之。分别辩者。所班宣法。一一章句。演若干义慧无边际。不可断绝。饱满饥虚。解畅法者。普请如来。所布言诲。一切十力。及无所畏。诸佛之法。十八不共。修于大哀。而转法轮。畅达无穷一切敏慧。晓了义者识知众生八万四千若干品行。从其志性。察彼根源。随如信乐。宣如来音。而为散结。顺次第者。于一切行。无所破坏。为师子吼。出如来音。八部之声。闻于十方。彻睹无表。分别辩者。畅如来慧威神光明。消除众冥闇昧盲塞。自以己行道场之力。随其信乐。而开化之。各令得所。金刚藏曰。如是佛子。第九菩萨。立九住者。其惠德本。巍巍如是。辩才若兹。逮得如来无极道藏。为大法师。造立义器。为义之君。获致义句。玄妙总持。摄救三界。法主总持。取要言之。圣慧神通而用拔济。照明总持照于十方。善意总持摄一切意。如地总持行犹虚空。威神难逮帝主总持之要无极法门。所向总持所游无量。回转总持周旋往来也。逮若干种方便总持。如是等类具足备悉。逮十不可计百千总持。音声随宜无所不达所分别门不可限量。班宣经典莫能称载。如是总持不可限载正法道门。闻不可计诸佛世尊现身演法闻之不忘。所听班宣不可讲论。在于一一如来之所咨受讽诵十不可计百千总持。如一如来所可开化。无有边限如来至真无上之法。亦复如是等无有异。彼稽首顷转复增加。于无央数至真等正觉。受道法门。声闻缘觉不能称载。所修博闻受音总持。逮此总持者。建立恩施。以德总持。于百千劫。逮如是持。获致辩才。而以建立。如斯巍巍。法与圣众。若合会时。周满一切三千大千世界随众生心所应当化。而为说法。处于法座。而于法座承如来旨。逮得十住阿惟颜地。于余一切自在自在。尊无有侣。致于光明靡所不耀。处于法座。须臾之间。适发意顷。则以一音。演若干向。普告众会。一时之间。光从口出。其诸毛孔。宣一切音。演布道化。无所不解。照于三千大千世界及与有色无色之界。咸演法音。尔时于彼大千世界。所在众生。一时皆来。难问义理。各各讲说。质无数事。不再重启。各得开解。彼时菩萨。一时须臾。悉受众向。所宣诸音。以一言教。普告一切。取要言之。遍二三千大千世界。三四五十。二十五十。乃至周百三千大千。不可称计大千世界。光作法事。建立如来威神圣旨。常以应时。为诸众生。兴作佛事。发起得立。转复增进。如是圣慧。受振光明。而行精进。假使一一从诸毛孔。如无边际诸佛世界满中众尘。睹若干数不可限量诸佛国土。及其众会。集在道场。班宣经典。一一如来。与无央数众生之类。若干群黎。而为散结。一一众生。心性所怀。不可称载。心各各异。劝导利法。因开化之。如一如来之所度脱。一切如来。亦复如是等无有异。犹一毛孔。一切亦然。悉演法音。吾等于学亦当如之。广然其志。思方等谊。将导不逮。一切如来。一时之间。普现其身。悉受法明。斯皆一音。恣其所乐。顺所称叹。诸众生会。充满道场。欲听法者。具足备悉。吾等于彼。亦当复然。智慧光明。辩才通彻。清净之业。一时须臾。悦解众生。其身周旋。若干世界。所有众生。以逮此住菩萨道地。夙夜转进。所念无异。入佛道行。逮得如来平等之教。致于菩萨深妙脱门。以入斯惠。常见诸佛。未曾违离。一一劫中。睹无央数亿百千垓诸如来尊。供养奉事。问诸如来。咨受所演。执持经典。而班宣之。其功德本。遂更滋茂。超无等侣。犹如佛子工师绝伎。能成璎珞。治文饰好。以用进上转轮圣王。尊玉女宝。系在颈著。巍巍无比。晃然炜炜。暮处一切高台楼上。普照天下诸四方域。众生璎珞。掩蔽不现。以独显耀。如是佛子菩萨大士。逮得行此。善哉意开士道住。其功德本。转更茂盛。超无等伦。过诸声闻缘觉之乘。越初发意七八住表。其德本明。消灭众生诸尘劳心。咸能昭之。从是得恩。回恶就善。舍俗入道。犹如佛子。大梵天光。周于一切三千国土。明无不至。众人蒙耀。菩萨如是。住此善哉开士道地。一切德本光明之耀。普照众生。圣明远达。以道法耀。消众冥尘。咸令一切回俗就道。是为佛子诸菩萨大士。名曰善哉意第九道住平等之教玄旷之业。宣讲其德。无央数劫不可究竟。无能穷极。菩萨大士。以住此地。若为梵天。若大梵王。居三千世界。而得自在。造立声闻缘觉之法菩萨之行。讲度无极。明无有侣。咨问众生志性本末。所谓道业。布施惠人。爱敬仁和。利人饶益。等劝财共。以是四恩。普济一切。以斯积德。常感念佛。心不违远。乃至备悉。成一切智。思念不忘。云何逮致于诸众生最尊无极。至于普圣。将导不逮。发意之顷。如是色像。勤修精进。须臾一时。具足充备十无央数百千佛土满中诸尘定意正受。见诸菩萨。亦如十不可计诸佛国土尘数大士眷属集会。以上妙愿道力所致。诸菩萨等所愿殊特。感动变化。无能称载。至不可计亿百千垓无限之劫。皆不可议。时金刚藏。欲广此义。重散其意。即说颂曰。</p>
  <p class="l-js-5c">斯力不可量　　奉行佛要道</p>
  <p class="l-js-5c">微妙慧第一　　众生难晓了</p>
  <p class="l-js-5c">如是处秘藏　　众佑面执持</p>
  <p class="l-js-5c">为众生之故　　得入第九住</p>
  <p class="l-js-5c">以是逮总持　　三昧无极尊</p>
  <p class="l-js-5c">广普神通业　　又周遍国土</p>
  <p class="l-js-5c">决解圣慧力　　最胜现处所</p>
  <p class="l-js-5c">志愿心愍哀　　正住入第九</p>
  <p class="l-js-5c">以通此道地　　上胜摄持藏</p>
  <p class="l-js-5c">真妙之法要　　不分别义德</p>
  <p class="l-js-5c">其在有漏行　　及世贤圣身</p>
  <p class="l-js-5c">斯心不可议　　尊觉了至义</p>
  <p class="l-js-5c">分别畅诸法　　所思惟究竟</p>
  <p class="l-js-5c">成就三乘事　　称量计所作</p>
  <p class="l-js-5c">有为若无为　　体解所当行</p>
  <p class="l-js-5c">二事俱造有　　顺世而随入</p>
  <p class="l-js-5c">以入如是慧　　意微妙殊特</p>
  <p class="l-js-5c">摄受众生心　　思求其本末</p>
  <p class="l-js-5c">心若干犹画　　远移而回转</p>
  <p class="l-js-5c">其神识无限　　晃耀皆遍入</p>
  <p class="l-js-5c">诸尘劳之门　　伴侣难疗治</p>
  <p class="l-js-5c">众结受处所　　周旋亲近患</p>
  <p class="l-js-5c">所作若干种　　入于剖判业</p>
  <p class="l-js-5c">等下无果报　　因缘以消灭</p>
  <p class="l-js-5c">有入明达根　　软劣及中间</p>
  <p class="l-js-5c">坏除诸过去　　下通当来义</p>
  <p class="l-js-5c">笃信无央数　　清净不清净</p>
  <p class="l-js-5c">通周八万行　　又边四千事</p>
  <p class="l-js-5c">若入于诸种　　成騃邪见尘</p>
  <p class="l-js-5c">由是受驰骋　　无边不可断</p>
  <p class="l-js-5c">其心之结缚　　党侣而俱游</p>
  <p class="l-js-5c">斯心等思惟　　缚束无穷竟</p>
  <p class="l-js-5c">志性之径路　　众结犹覆月</p>
  <p class="l-js-5c">永无有处所　　亦不止宿居</p>
  <p class="l-js-5c">以故会难化　　人界不反源</p>
  <p class="l-js-5c">以金刚断截　　其道而无异</p>
  <p class="l-js-5c">分部随行入　　生在六趣处</p>
  <p class="l-js-5c">欲情为爱润　　无明罪福田</p>
  <p class="l-js-5c">神识为下种　　造行为名色</p>
  <p class="l-js-5c">在于三界中　　所游无边际</p>
  <p class="l-js-5c">至于天坐处　　随尘劳心行</p>
  <p class="l-js-5c">一切遍周游　　故复还生死</p>
  <p class="l-js-5c">众生处三品　　故使有往反</p>
  <p class="l-js-5c">诸邪见之火　　便种神识迹</p>
  <p class="l-js-5c">以至如斯行　　因住此道地</p>
  <p class="l-js-5c">从众生心性　　诸根顺应解</p>
  <p class="l-js-5c">为其说经法　　班宣分别事</p>
  <p class="l-js-5c">剖判斯义理　　善权真辩才</p>
  <p class="l-js-5c">若诣法师所　　辄以到所居</p>
  <p class="l-js-5c">言说无所著　　犹如须弥山</p>
  <p class="l-js-5c">雨为柔软泽　　甘露普润众</p>
  <p class="l-js-5c">觉意之根力　　充满犹如海</p>
  <p class="l-js-5c">晓了善义慧　　解法亦如是</p>
  <p class="l-js-5c">一切皆灭尽　　逮得至辩才</p>
  <p class="l-js-5c">获明无央数　　一万诸总持</p>
  <p class="l-js-5c">以执众法要　　如雨于大海</p>
  <p class="l-js-5c">如是有总持　　逮清净三昧</p>
  <p class="l-js-5c">一时见无数　　诸佛亿百千</p>
  <p class="l-js-5c">以闻于法宝　　数数而班宣</p>
  <p class="l-js-5c">言辞畅清白　　自然妙音声</p>
  <p class="l-js-5c">须臾发意顷　　知三千世界</p>
  <p class="l-js-5c">众会一黎庶　　若干种所念</p>
  <p class="l-js-5c">可悦一切众　　如其心诸根</p>
  <p class="l-js-5c">所入等亦如　　四方域大海</p>
  <p class="l-js-5c">其德复超此　　总要致精进</p>
  <p class="l-js-5c">思惟如恒沙　　实为不可限</p>
  <p class="l-js-5c">安住唯说法　　化凡夫众生</p>
  <p class="l-js-5c">闻之寻受持　　犹下种于地</p>
  <p class="l-js-5c">假使诸众生　　处在十方界</p>
  <p class="l-js-5c">普令此众生　　悉会坐一处</p>
  <p class="l-js-5c">斯等性行念　　皆能周遍至</p>
  <p class="l-js-5c">则能一音声　　普以充饱足</p>
  <p class="l-js-5c">人中尊住斯　　最上之法王</p>
  <p class="l-js-5c">转进悉国土　　成就世尊子</p>
  <p class="l-js-5c">恒以夙夜宁　　得胜合志愿</p>
  <p class="l-js-5c">住在深妙寂　　勇猛慧脱门</p>
  <p class="l-js-5c">奉事专供养　　礼诸佛亿垓</p>
  <p class="l-js-5c">成如道巍巍　　庄严如轮转</p>
  <p class="l-js-5c">光耀消尘劳　　所受演威明</p>
  <p class="l-js-5c">犹如梵天光　　照三千世界</p>
  <p class="l-js-5c">功勋住于斯　　持无极梵天</p>
  <p class="l-js-5c">佛分别说解　　造立于三乘</p>
  <p class="l-js-5c">有所勤修行　　愍哀于群黎</p>
  <p class="l-js-5c">以入一切智　　逮得圣慧德</p>
  <p class="l-js-5c">国土不可计　　乃至王舍城</p>
  <p class="l-js-5c">威势一时思　　三昧遍十方</p>
  <p class="l-js-5c">睹见十方佛　　众佑音柔软</p>
  <p class="l-js-5c">兴造微妙愿　　其心无限际</p>
  <p class="l-js-5c">是为第九住　　深微妙难解</p>
  <p class="l-js-5c">安住已自演　　大乘之行业</p>
  <p>净居诸天。亿载来会闻如是行无上正教。住于虚空。心怀踊跃。恭敬谦下。承事安住。诸菩萨众。无量亿垓。处于虚无。心中欣豫。雨众华香。可悦无限。炙然众生尘劳之秽。自在天王。甚大欢然。住于其上。亿千众俱。恭恪之心。散诸妙衣。梵天等。寂然琦珍。一心自归。诸玉女众。无数悦颜。鼓诸伎乐。亿百千垓。亦复作礼。一切普演如是像音。众佑眷属。坐遍佛国。其光明耀。皆照诸刹。诸身亿载。若干柔软。周遍法界。靡不悉达。如来至真。一毛光耀。其光晃然。灭众生尘。尚可数尽。刹土之尘。此会人数。不可称计。有时佛身。微妙诸相。而以咸睹。诸转轮王。复游他国。所行最上。甚好巍巍。见天人圣诸大神尊。处兜术天。现下母胎。复以出生。虽在胎中。现无数亿国。适生堕地。现其佛土。导师本愿。用众生故而复出家。得成佛道。为最正觉。转于法轮。现诸佛土。无数亿载。犹如幻师。善学术咒。将顺寿命。现无数术。世尊如是。修学智慧。用众生故。而复出家。空无寂寞。本净无相。诸法平等。犹如虚空。佛之教戒。最利本无。示现殊胜。佛之游居。诸安住行。皆为自然。愍哀众生。逮成经典。诸相之相。见平等相一切诸法。第一无相诸众佑义。圣慧所从。悉弃众相。有想无想所行。等解诸行。速得成就众人之上。如是音响。无数亿千。宣仁和声。在世降伏众魔天女。以知众会。至真寂寞。如月盛猛。照于天下。又金刚藏。演若干品时。诸佛子。修于大乘十事之业。当可施行。诸室宅行。功勋之业。见瑞应来。心怀悦豫。上人圣慧。咸悉歌咏。</p>
</body></html>