<!DOCTYPE html>
<html>
<head>
  <meta charset="utf-8"/>
  <meta name="author" content="义净/唐"/>
  <meta name="library" content="龙藏"/>
  <meta name="catalog" content="龙藏/小乘单译经"/>
  <title>佛说无常经(附临终方诀)</title>
</head>
<body>
  <h1 class="head">佛说无常经(附临终方诀)</h1>
  <p class="l-js-7c">稽首归依无上士　　常起弘誓大悲心</p>
  <p class="l-js-7c">为济有情生死流　　令得涅槃安隐处</p>
  <p class="l-js-7c">大舍防非忍无倦　　一心方便正慧力</p>
  <p class="l-js-7c">自利利他悉圆满　　故号调御天人师</p>
  <p class="l-js-7c">稽首归依妙法藏　　三四二五理圆明</p>
  <p class="l-js-7c">七八能开四谛门　　修者咸到无为岸</p>
  <p class="l-js-7c">法云法雨润群生　　能除热恼蠲众病</p>
  <p class="l-js-7c">难化之徒使调顺　　随机引导非强力</p>
  <p class="l-js-7c">稽首归依真圣众　　八辈上人能离染</p>
  <p class="l-js-7c">金刚智杵破邪山　　永断无始相缠缚</p>
  <p class="l-js-7c">始从鹿苑至双林　　随佛一代弘真教</p>
  <p class="l-js-7c">各称本缘行化已　　灰身灭智寂无生</p>
  <p class="l-js-7c">稽首总敬三宝尊　　是谓正因能普济</p>
  <p class="l-js-7c">生死迷愚镇沉溺　　咸令出离至菩提</p>
  <p class="l-js-5c">生者皆归死　　容颜尽变衰</p>
  <p class="l-js-5c">强力病所侵　　无能免斯者</p>
  <p class="l-js-5c">假使妙高山　　劫尽皆坏散</p>
  <p class="l-js-5c">大海深无底　　亦复皆枯竭</p>
  <p class="l-js-5c">大地及日月　　时至皆归尽</p>
  <p class="l-js-5c">未曾有一事　　不被无常吞</p>
  <p class="l-js-5c">上至非想处　　下至转轮王</p>
  <p class="l-js-5c">七宝镇随身　　千子常围绕</p>
  <p class="l-js-5c">如其寿命尽　　须臾不暂停</p>
  <p class="l-js-5c">还漂死海中　　随缘受众苦</p>
  <p class="l-js-5c">循环三界内　　犹如汲井轮</p>
  <p class="l-js-5c">亦如蚕作茧　　吐丝还自缠</p>
  <p class="l-js-5c">无上诸世尊　　独觉声闻众</p>
  <p class="l-js-5c">尚舍无常身　　何况于凡夫</p>
  <p class="l-js-5c">父母及妻子　　兄弟并眷属</p>
  <p class="l-js-5c">目观生死隔　　云何不愁叹</p>
  <p class="l-js-5c">是故劝诸人　　谛听真实法</p>
  <p class="l-js-5c">共舍无常处　　当行不死门</p>
  <p class="l-js-5c">佛法如甘露　　除热得清凉</p>
  <p class="l-js-5c">一心应善听　　能灭诸烦恼</p>
  <p>如是我闻。一时薄伽梵。在室罗伐城逝多林给孤独园。尔时佛告诸苾刍。有三种法。于诸世间。是不可爱。是不光泽。是不可念。是不称意。何者为三。谓老病死。汝诸苾刍。此老病死。于诸世间。实不可爱。实不光泽。实不可念。实不称意。若老病死。世间无者。如来应正等觉。不出于世。为诸众生说所证法及调伏事。是故应知。此老病死。于诸世间。是不可爱。是不光泽。是不可念。是不称意。由此三事。如来应正等觉。出现于世为诸众生。说所证法及调伏事。尔时世尊。重说颂曰。</p>
  <p class="l-js-7c">外事庄彩咸归坏　　内身衰变亦同然</p>
  <p class="l-js-7c">唯有胜法不灭亡　　诸有智人应善察</p>
  <p class="l-js-7c">此老病死皆共嫌　　形仪丑恶极可厌</p>
  <p class="l-js-7c">少年容貌暂时住　　不久咸悉见枯羸</p>
  <p class="l-js-7c">假使寿命满百年　　终归不免无常逼</p>
  <p class="l-js-7c">老病死苦常随逐　　恒与众生作无利</p>
  <p>尔时世尊。说是经已。诸苾刍众。天龙药叉揵闼婆阿苏罗等。皆大欢喜。信受奉行。</p>
  <h2>临终方诀</h2>
  <p class="l-js-5c">常求诸欲境　　不行于善事</p>
  <p class="l-js-5c">云何保形命　　不见死来侵</p>
  <p class="l-js-5c">命根气欲尽　　支节悉分离</p>
  <p class="l-js-5c">众苦与死俱　　此时徒叹恨</p>
  <p class="l-js-5c">两目俱翻上　　死刀随业下</p>
  <p class="l-js-5c">意想并慞惶　　无能相救济</p>
  <p class="l-js-5c">长喘连胸急　　短气喉中干</p>
  <p class="l-js-5c">死王催伺命　　亲属徒相守</p>
  <p class="l-js-5c">诸识皆昏昧　　行入险城中</p>
  <p class="l-js-5c">亲知咸弃舍　　任彼绳牵去</p>
  <p class="l-js-5c">将至琰魔王　　随业而受报</p>
  <p class="l-js-5c">胜因生善道　　恶业堕泥犁</p>
  <p class="l-js-5c">明眼无过慧　　黑闇不过痴</p>
  <p class="l-js-5c">病不越怨家　　大怖无过死</p>
  <p class="l-js-5c">有生皆必死　　造罪苦切身</p>
  <p class="l-js-5c">当勤策三业　　恒修于福智</p>
  <p class="l-js-5c">眷属皆舍去　　财货任他将</p>
  <p class="l-js-5c">但持自善根　　险道充粮食</p>
  <p class="l-js-5c">譬如路傍树　　暂息非久停</p>
  <p class="l-js-5c">车马及妻儿　　不久皆如是</p>
  <p class="l-js-5c">譬如群宿鸟　　夜聚旦随飞</p>
  <p class="l-js-5c">死去别亲知　　乖离亦如是</p>
  <p class="l-js-5c">唯有佛菩提　　是真归仗处</p>
  <p class="l-js-5c">依经我略说　　智者善应思</p>
  <p class="l-js-7c">天阿苏罗药叉等　　来听法者应至心</p>
  <p class="l-js-7c">拥护佛法使长存　　各各勤行世尊教</p>
  <p class="l-js-7c">诸有听徒来至此　　或在地上或居空</p>
  <p class="l-js-7c">常于人世起慈心　　昼夜自身依法住</p>
  <p class="l-js-7c">愿诸世界常安隐　　无边福智益群生</p>
  <p class="l-js-7c">所有罪业并消除　　远离众苦归圆寂</p>
  <p class="l-js-7c">恒用戒香涂莹体　　常持定服以资身</p>
  <p class="l-js-7c">菩提妙华遍庄严　　随所住处常安乐</p>
  <p>若苾刍苾刍尼。若邬波索迦邬波斯迦。若见有人将欲命终。身心苦痛。应起慈心。拔济饶益。教使香汤澡浴清净。著新净衣。安详而坐。正念思惟。若病之人。自无力者。余人扶坐。又不能坐。但令病者。右胁著地。合掌至心。面向西方。当病者前。取一净处。唯用牛粪香泥涂地。随心大小。方角为坛。以华布地。烧众名香。四角燃证。于其坛内。悬一彩像。令彼病人。心心相续。观其相好。了了分明。使发菩提心。复为广说三界难居。三涂苦难。非所生处。唯佛菩提。是真归仗。以归依故。必生十方诸佛刹土。与菩萨居。受微妙乐。问病者言。汝今乐生何佛土也。病者答言。我意乐生某佛世界。时说法人。当随病者心之所欲。而为宣说佛土因缘十六观等。犹如西方无量寿国。一一具说。令病者心乐生佛土。为说法已。复教谛观。随何方国。佛身相好。观相好已。复教请佛及诸菩萨。而作是言。稽首如来应正等觉。并诸菩萨摩诃萨。愿哀愍我。拔济饶益。我今奉请为灭众罪。复将弟子。随佛菩萨。生佛国土。第二第三。亦如是说。既教请已。复令病人称彼佛名。十念成就。与受三归。广大忏悔忏悔毕已。复为病人。受菩萨戒。若病人困不能言者。余人代受。及忏悔等。除不至心。然亦罪灭。得菩萨戒。既受戒已。扶彼病人。北首而卧。面向西方。开目闭目。谛想于佛三十二相八十随形好。乃至十方诸佛亦复如是。又为其说四谛因果十二因缘。无明老死。苦空等观。若临命终。看病余人。但为称佛。声声莫绝。然称佛名。随病者心称其名号。勿称余佛。恐病者心而生疑惑。然彼病人命渐欲终。即见化佛及菩萨众。持妙香花。来迎行者。行者见时。便生欢喜。身不苦痛。心不散乱。正见心生。如入禅定。寻即命终。必不退堕地狱傍生饿鬼之苦。乘前教法。犹如壮士屈伸臂顷。即生佛前。若在家邬波索迦邬波斯迦等。若命终后。当取亡者新好衣服及以随身受用之物。可分三分。为其亡者。将施佛陀达磨僧伽。由斯亡者业障转尽。获胜功德福利之益。不应与其死尸著好衣等将以送之。何以故。无利益故。若出家苾刍苾刍尼。及求寂等。所有衣物。及非衣物。如诸律教。余同白衣。若送亡人。至其殡所。可安下风置令侧卧。右胁著地。面向日光。于其上风。当敷高坐。种种庄严。请一苾刍。能读经者。升于法座。为其亡者。读无常经。孝子止哀。勿复啼哭。及以余人。皆悉至心。为彼亡者。烧香散花。供养高座。微妙经典。及散苾刍。然后安坐。合掌恭敬。一心听经。苾刍徐徐应为遍读。若闻经者。各各自观己身无常。不久磨灭。念离世间。入三摩地。读此经已。复更散花。烧香供养。又请苾刍。随诵何咒。咒无虫水满三七遍洒亡者上。复更咒净黄土满三七遍散亡者身。然后随意。或安窣堵波中。或以火焚。或尸陀林乃至土下以此功德因缘力故。令彼亡人。百千万亿俱胝那庾多劫。十恶四重五无间业。谤大乘经。一切业报等障。一时消灭。于诸佛前。获大功德。起智断惑。得六神通及三明智。进入初地。游历十方。供养诸佛。听受正法。渐渐修集无边福慧。毕当证得无上菩提。转正法轮度无央众。趣大圆寂成最正觉。</p>
</body></html>