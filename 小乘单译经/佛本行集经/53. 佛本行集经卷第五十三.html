<!DOCTYPE html>
<html>
<head>
  <meta charset="utf-8"/>
  <meta name="author" content="阇那崛多/隋"/>
  <meta name="library" content="龙藏"/>
  <meta name="catalog" content="龙藏/小乘单译经"/>
  <title>佛本行集经卷第五十三</title>
</head>
<body>
  <h1 class="head">佛本行集经卷第五十三</h1>
  <h2>优陀夷因缘品第五十四之二</h2>
  <p>尔时输头檀王。将自宫内诸眷属等。前后围绕。复将悉达太子宫内一切眷属。及将其余外眷属等。并释童子及诸左右。复将四兵百官大臣将帅僚佐。及诸居士城邑聚落长者耆年。以显大王威势之力。并显大王神德自在。将大亲族兵众左右前后围绕。尔时释种宗族士众。一切合有九万九千。及迦毗罗婆苏都城。所居人民。从城共往。欲见如来。世尊遥见输头檀王与诸大众严备而来。即作是念。我若见彼。不起迎奉。人当说我。此岂戒行果报人乎。云何见父不起迎逆。我今若见父及大众。起往迎者。彼等获得无量大罪。若我今者。持其威仪。在此住者。彼等于我。不生敬心。如来作此三种念观。见有如此三种因缘。思量如是三种义已。从坐而起。以神通力。飞腾虚空。在虚空中。经行来往。或立或坐。或卧或睡。身或放烟。或放炎火。或隐或现。出如是等种种神通变化显示。</p>
  <p>时迦毗婆婆苏都城。有护城神守门神等。在于输头檀王之前。飞腾虚空。诣向佛所。顶礼佛足。却住一面。以其偈颂。向佛说言。</p>
  <p class="l-js-7c">如来初始出家日　　夜叉诸神为开门</p>
  <p class="l-js-7c">毗沙门等示道路　　世尊是大功德器</p>
  <p class="l-js-7c">如来当尔出门时　　发心作是大誓愿</p>
  <p class="l-js-7c">若不降伏诸魔众　　我更不入此城中</p>
  <p class="l-js-7c">彼愿今者已满足　　世尊已复降诸魔</p>
  <p class="l-js-7c">得证菩提无上道　　成于昔日之誓愿</p>
  <p class="l-js-7c">夫丈为福出于世　　已证无上菩提道</p>
  <p class="l-js-7c">怜愍一切亲族故　　今者还来入此城</p>
  <p>尔时输头檀王。遥见世尊。以神通力。飞腾虚空。示现种种神通变化。即作是念。我忆往昔。悉达太子。舍家出家。今成大仙。有大威德。具大神通。输头檀王。作是念已。从其马车下地足步。往向佛所。输头檀王。渐欲近佛。佛复从空渐渐而下。输头檀王。至佛住所佛即从空下至本处。输头檀王。见佛头上无有天冠。剃除须发。身著袈裟。以爱子故。闷绝躃地。经于少时。方乃还稣。在地宛转。悲啼涕泣。流泪被面。时彼释种九万九千。及以内外诸眷属等。悉亦闷绝宛转于地。悲号啼哭涕泪交流。烦冤懊恼而受大苦。时彼大众。而说偈言。</p>
  <p class="l-js-7c">大王将众至佛边　　父见世尊未共语</p>
  <p class="l-js-7c">王欲称子不得言　　欲道比丘复不得</p>
  <p class="l-js-7c">王见如来沙门相　　自于伞下生羞惭</p>
  <p class="l-js-7c">长叫口中出热气　　迷闷躃地种种道</p>
  <p class="l-js-7c">如来默然入禅定　　王见如是自忧煎</p>
  <p class="l-js-7c">犹如渴人从远来　　遥见水已还枯竭</p>
  <p>尔时世尊。复作是念。此释种辈。有大我慢。贡高自在。若其以顶著地礼我。即生懈倦。作是念已。即腾虚空。去地一丈。又念我今离地若干。彼辈应当偻身作礼。而有偈说。</p>
  <p class="l-js-7c">佛观王辈怀我慢　　飞住虚空高一丈</p>
  <p class="l-js-7c">怜愍自余诸人等　　是故佛在空中住</p>
  <p>尔时输头檀王。从地而起。顶礼佛足。而说偈言。</p>
  <p class="l-js-7c">我今三礼真如尊　　初生已复礼佛足</p>
  <p class="l-js-7c">昔在宫内相师记　　当坐树下荫覆身</p>
  <p class="l-js-7c">今见行于第一行　　面目清净如华开</p>
  <p class="l-js-7c">令我身心大欣悦　　是故今还三顶礼</p>
  <p>尔时输头檀王。顶礼佛足。然后次第二宫眷属。头面顶礼。次有外亲诸眷属等。亦礼佛足。复有释种诸童子等。亦复顶礼。复有左右将士僚佐百官大臣。次第作礼。复有如是大姓居士。顶礼佛足。次第复有大富长者诸老宿等。亦复作礼。</p>
  <p>然佛世尊。深有如是微妙之法。但恐大众未生欢喜渴仰之心。未生希有奇特之意。是故未说如此法耳。</p>
  <p>尔时世尊。欲令时众生欢喜心信敬心故。以神通力。飞腾空里。在于东方。去地高至一多罗树。住空中已。又作种种神通变现。所谓一身分作多身。或以多身合作一身。从下横行。足不蹈地。从下上行。从上下行。石壁山障皆过无碍。入地如水。履水如地。在于虚空。结加趺坐安然不动。经行虚空犹如飞鸟。身上放烟。身下出火。如大火聚。亦如日月。有大威德。有大神通。威德炽盛。光明显赫。或时以手扪摸日月。其身长大。乃至梵天。出如是等种种神通变化之事。</p>
  <p>尔时世尊。作是事已。复现如是双对神通。所谓如来。于其半身。身下出烟。又于半身。身上出火。</p>
  <p>如来或复于其半身。身上出烟。或于半身。身下出火。</p>
  <p>如来或复左厢出火。右厢放烟。右厢出火。左厢出烟。</p>
  <p>如来又时。于其半身。身下出烟。或复半身。身上出于清凉冷水。</p>
  <p>如来又时。于其半身。身下出于清凉冷水。或于半身。身上出烟。</p>
  <p>如来或时。左厢出烟。于其右厢。出凉冷水。须臾或复右厢出烟。于其左厢。出凉冷水。</p>
  <p>如来又时。于半身下。出其炎火。于半身上。出凉冷水。又半身上。出其炎火。于半身下。出清冷水。又时如来。左厢出火。复于右厢。出清冷水。</p>
  <p>如来又时。左厢出火。于其右厢。出清冷水。或复右厢出清冷水。于其左厢。放其焰火。</p>
  <p>如来又时。遍身出火。于两目间。出清冷水。或于目间。出其焰火。或复遍身。放清冷水。</p>
  <p>如来或时。现下分身。上分不现。而说其法。或时唯现上分之身下分不现。而说其法。</p>
  <p>如来又时。或复入于火光三昧。于诸毛孔出种种光。所谓青色光明。黄色光明。赤色光明。白色光明。茜草色光。颇梨色光。</p>
  <p>如来或复乘于空中。去地高于一多罗树。而现神通。或复去地。高二多罗。或三四五。或七多罗。住于空中而现神通。所谓一身分作多身。乃至放于颇梨色光。种种神变悉皆示现。</p>
  <p>尔时世尊。或复从于南方出身。西方去地。高一多罗。而作种种神通变化。世尊或复西方没身。北方去地。高一多罗。住虚空中。作于种种神通变化。所谓一身分作多身。乃至放于颇梨色光。乃至一一诸方亦尔。皆乘虚空。去地高至七多罗树。俱现种种神道变化。所谓一身分作多身。乃至放于颇梨色光。</p>
  <p>尔时大众。见佛世尊现是神通。即于佛边。生欢喜心信敬希有如是等心。尔时世尊。见彼大众生于信敬希有心故。从空而下。在其众首。敷座而坐。为其大众。次第说法。言说法者。所谓众生长夜。在于烦恼之中。闻是语者。令生厌离。是故劝行布施持戒精进忍辱。得生善处。教行厌离欲有漏等。令出烦恼。亦复赞叹出家功德。复赞解脱有如是法。如来说此诸法之时。知其大众生欢喜心踊跃之心。柔软等心。得无外心。</p>
  <p>尔时世尊。亦有诸佛摄受之法。所谓苦集灭道等法。于时世尊。为彼大众。方便显说。宣通示现。时彼大众。无量百千万亿众类。即于座上。远尘离垢。无复烦恼。断诸结使。得法眼净。所有集法。悉皆灭相。得如实智。譬如清净无垢衣裳。堪入诸色。入诸色者。寻受其色。如是说已。彼时大众无量无边百千万亿诸众生类。即于座上。远尘离垢。无复烦恼。断诸结使。得法眼净。乃至一切灭相。得如实智。而彼大众。自见诸法。已得诸法。已证诸法。已入诸法。众疑已度。诸惑已灭。无复疑心。已得无畏。我生因缘。悉皆尽灭。如是知已。归依于佛。归依于法。归依于僧。受优婆塞五戒之法。输头檀王。为于爱子烦恼罗网之所覆故。遂不获果。坐世尊前。以哀愍音悲泣哽咽。而说偈言。</p>
  <p class="l-js-7c">汝昔首戴七宝冠　　微妙庄严舍何处</p>
  <p class="l-js-7c">又舍髻中明净珠　　露头毁形无威德</p>
  <p class="l-js-7c">昔日上妙迦尸服　　汝亦当于何处舍</p>
  <p class="l-js-7c">如此粗涩粪扫衣　　我所爱子云何著</p>
  <p>尔时世尊以偈报彼输头檀王作如是言。</p>
  <p class="l-js-7c">大王有国名奴师　　我于彼处舍天冠</p>
  <p class="l-js-7c">心欲除其我慢故　　又欲证彼甘露句</p>
  <p class="l-js-7c">为诸染色袈裟衣　　故我弃彼迦尸服</p>
  <p class="l-js-7c">袈裟既著身体已　　我证无上妙菩提</p>
  <p>于是输头檀王复向如来而说偈言。</p>
  <p class="l-js-7c">我昔在宫求百愿　　愿得生子作轮王</p>
  <p class="l-js-7c">今见剃头手执钵　　子为我说得何胜</p>
  <p>尔时世尊复以偈报输头檀王作是言曰。</p>
  <p class="l-js-7c">轮王得万心无厌　　虽得命长不自在</p>
  <p class="l-js-7c">我心自在无边际　　愿子轮王实愚痴</p>
  <p>尔时输头檀王复以偈颂向佛说言。</p>
  <p class="l-js-7c">七宝革屣汝先著　　卧具柔软种种铺</p>
  <p class="l-js-7c">宫殿楼阁安隐居　　头上罩笼白伞盖</p>
  <p class="l-js-7c">足相软净如莲华　　沙棘砾碛云何踏</p>
  <p>尔时世尊复以偈报输头檀言。</p>
  <p class="l-js-7c">我今一切遍知尊　　诸法不染如莲华</p>
  <p class="l-js-7c">诸有已舍无爱著　　如我今者无诸恼</p>
  <p>尔时输头檀王复以偈颂而白佛言。</p>
  <p class="l-js-7c">昔在宫殿栴檀等　　及以诸香凉似月</p>
  <p class="l-js-7c">随时用此摩汝身　　摩已遍体受安隐</p>
  <p class="l-js-7c">今时初夏正以热　　独步林薮若为行</p>
  <p class="l-js-7c">本在宫内微妙音　　今无婇女谁娱乐</p>
  <p>尔时世尊以偈复报输头檀言。</p>
  <p class="l-js-7c">我有法池清凉水　　智人所叹无忧处</p>
  <p class="l-js-7c">功德宝池洗浴身　　不为水溺至彼岸</p>
  <p>输头檀王复以偈颂向佛说言。</p>
  <p class="l-js-7c">在宫昔著迦尸衣　　莲华瞻卜香熏体</p>
  <p class="l-js-7c">柔软叠华贮衣内　　坐释宫殿威显赫</p>
  <p class="l-js-7c">今者粗麻粪扫物　　随处树皮之所染</p>
  <p class="l-js-7c">才覆身体可羞惭　　汝大丈夫不厌恶</p>
  <p>尔时世尊复以偈颂报输头檀王作如是言。</p>
  <p class="l-js-7c">衣服卧具饮食等　　我于过去悉生贪</p>
  <p class="l-js-7c">微妙端正色爱处　　于今正念皆已舍</p>
  <p>输头檀王复以偈颂向佛说言。</p>
  <p class="l-js-7c">汝昔宫中七宝器　　及用金银盘案等</p>
  <p class="l-js-7c">种种肴膳甘美味　　诸王随意所堪食</p>
  <p class="l-js-7c">今得冷热粗涩等　　非妙薄淡云何餐</p>
  <p class="l-js-7c">云何不嫌如是食　　不生臭秽嫌恨想</p>
  <p>佛复以偈报输头檀王作如是言。</p>
  <p class="l-js-7c">传闻过去今现在　　及以未来诸圣者</p>
  <p class="l-js-7c">随餐粗涩及苦味　　怜愍世间故不嫌</p>
  <p>输头檀王复以偈颂而说之言。</p>
  <p class="l-js-7c">汝昔在我宫内时　　坐卧微妙柔软铺</p>
  <p class="l-js-7c">世间最胜无比方　　倚枕称意无嫌者</p>
  <p>今于粗涩[革*卬]地上　　唯铺诸草及树叶</p>
  <p class="l-js-7c">云何眠卧而无嫌　　身体柔软不伤损</p>
  <p>尔时世尊复以偈颂报输头檀王作如是言。</p>
  <p class="l-js-7c">我今得诸自在智　　一切苦恼悉已脱</p>
  <p class="l-js-7c">为拔诸苦烦恼刺　　怜愍世间故不嫌</p>
  <p>输头檀王复以偈颂向佛说言。</p>
  <p class="l-js-7c">汝于昔日爱乐家　　种种妙华散地上</p>
  <p class="l-js-7c">室内无风灯明照　　及以楼阁诸窗牖</p>
  <p class="l-js-7c">华鬘璎珞庄严身　　妇人端正犹玉女</p>
  <p class="l-js-7c">语言婉媚相随顺　　瞻仰不乱听夫敕</p>
  <p>佛复以偈报输头檀王作如是言。</p>
  <p class="l-js-7c">释王我有新学行　　微妙天中诸梵行</p>
  <p class="l-js-7c">我以得心自在行　　随我意去皆得行</p>
  <p>输头檀王复以偈颂向佛说言。</p>
  <p class="l-js-7c">音声鼓瑟箜篌等　　微妙歌咏觉汝眠</p>
  <p class="l-js-7c">犹如帝释在天中　　汝昔在宫亦复尔</p>
  <p>佛复以偈报输头檀王作如是言。</p>
  <p class="l-js-7c">修多只夜出妙音　　如意解脱今觉我</p>
  <p class="l-js-7c">我有梵行诸友等　　大王我住如是众</p>
  <p>输头檀王复以偈颂向佛说言。</p>
  <p class="l-js-7c">降伏大地诸山川　　并及欲具诸千子</p>
  <p class="l-js-7c">微妙七宝舍弃来　　云何行此沙门行</p>
  <p>佛复以偈报输头檀王作如是言。</p>
  <p class="l-js-7c">智慧三昧我大地　　千数禅定是我子</p>
  <p class="l-js-7c">七种觉分是其宝　　大王知我悉已得</p>
  <p>输头檀王复以偈颂而说言曰。</p>
  <p class="l-js-7c">汝昔驾车调善马　　其车杂宝所庄严</p>
  <p class="l-js-7c">洁白伞盖持覆身　　素拂清净琉璃把</p>
  <p>佛复以偈而报王言。</p>
  <p class="l-js-7c">我持正勤为驷马　　慧思惭愧以为车</p>
  <p class="l-js-7c">精进骏疾作所乘　　我乘以入无忧处</p>
  <p>输头檀王复说偈言。</p>
  <p class="l-js-7c">汝昔在家乘揵陟　　其身洁白清净胜</p>
  <p class="l-js-7c">众宝庄严鞍辔等　　乘此调马随意行</p>
  <p>佛复以偈而报王言。</p>
  <p class="l-js-7c">大地所有诸众马　　世间无数多人乘</p>
  <p class="l-js-7c">彼等一切无常定　　观已随意驭神通</p>
  <p>输头檀王复以偈颂而说之言。</p>
  <p class="l-js-7c">汝昔在于宫内时　　殿合如天无有异</p>
  <p class="l-js-7c">执刀弓箭众所护　　身著铠甲甚精微</p>
  <p class="l-js-7c">今汝在林无护者　　夜叉罗刹可畏所</p>
  <p class="l-js-7c">闇夜种种诸兽鸣　　云何能生是无畏</p>
  <p>佛复以偈而报王言。</p>
  <p class="l-js-7c">所有夜叉卑舍遮　　种种诸兽可畏者</p>
  <p class="l-js-7c">黑闇夜行在林内　　不能动我一毛端</p>
  <p class="l-js-7c">不畏他声如师子　　如风绳所不能羁</p>
  <p class="l-js-7c">亦如莲华不著水　　吾在世法浊不污</p>
  <p>尔时长老目揵连长老摩诃迦叶。长老优楼频螺迦叶。那提迦叶。伽耶伽叶。优婆斯那摩诃俱郗罗村陀离波多等。无量大众。坐佛左右。时彼诸德。以苦行故。身无精光。勤体疲劳。形容羸瘦。色不光泽。气力鲜少。唯有筋皮缠裹其形。尔时输头檀王白佛言。世尊。今在世尊右边坐者。此等人辈。从何而来得出家也。</p>
  <p>尔时世尊。伸金色臂。向输头檀王。指彼一一诸比丘等。口悉称名而示王言。此是舍利弗。此是摩诃迦叶。此是优楼频螺迦叶。此是那提迦叶。此是伽耶迦叶。此是优婆斯那。此是离波多。此别离波多。如是等辈。皆是摩伽陀国大姓婆罗门种。</p>
  <p>输头檀王复问佛言。今在世尊左边坐者。复是何人。从何而来在世尊边。而出家也。佛告王言。此是摩诃目揵连。此是摩诃迦旃延。此是摩诃俱郗罗。此是摩诃纯陀。诸如是等。亦摩伽陀村邑聚落大姓诸子。时输头檀王。闻此语已。怅怏不乐。作如是念。此我子者。真是大姓刹利童子。端正可喜。视者不厌。犹如金像。既是大姓刹利童子。以婆罗门左右围绕。此事非宜。既是刹利大姓童子。还应刹利大姓围绕。此顺其法。作是念已。为欲成就如是事故。即从坐起。还其宫内。</p>
  <h2>优波离品第五十五之一</h2>
  <p>尔时输头檀王。还宫未久。有一童子。名优波离。从其前众来至佛所。时优波离童子之母。牵捉其子优波离手。将以奉佛。唱如是言。此优波离。曾为世尊。剃除须发。时优波离。即为世尊。而剃发须。时优波离童子之母白佛言。世尊。优波离童子。剃佛须发。善能已不。佛告优波离童子母言。虽复善能剃除须发。身太低也。</p>
  <p>尔时优波离童子之母。告优波离。作如是言。汝优波离。汝为如来。剃除须发。身莫太低令尊心乱。时优波离。即入初禅。</p>
  <p>时优波离童子之母。复白佛言。世尊。优波离童子剃除须发善能已不。佛告优波离童子母言。虽复善能剃除须发。其身太仰。</p>
  <p>尔时优波离童子之母。复告优波离童子言。汝优波离。身莫太仰令尊心乱。时优波离入第二禅。</p>
  <p>时优波离童子之母。复白佛言。世尊。优波离童子。剃除须发善能已不。佛告优波离童子母言。虽复善能剃除须发。但以入息稍复太多。时优波离童子之母。告优波离。作如是言。汝与如来剃除须发。勿使入息如是太多令尊心乱。时优波离童子。于即入第三禅。时优波离童子之母。复白佛言。世尊。优波离童子剃除须发善能已不。佛告优波离童子母言。虽复善能剃除须发。然其出息稍太多也。</p>
  <p>尔时童子优波离母。语优波离。作如是言。汝与如来剃除须发。勿令出息如是太多令尊心乱。时优波离童子。于即入第四禅。</p>
  <p>尔时世尊告诸比丘言。诸比丘。汝等速疾取优波离手中剃刀。勿使倒地。所以者何。其彼童子。已入四禅。时优波离童子之母。从优波离童子手中即取刀也。</p>
  <p>尔时输头檀王。入迦毗罗婆苏都城。唤诸释种。悉皆来集。于大殿庭而敕之言。汝等释种应当知我王子悉达。若不出家。必定当作转轮圣王。汝等释种亦应承事。何以故。而彼出家。已成阿耨多罗三藐三菩提。已能转于无上法轮。人天中胜。彼既刹利种姓王子。可喜端严。犹如金像。人皆乐见。而彼乃用婆罗门种。以为弟子。左右围绕。此实非宜。既是刹利释种王子。还应刹利释种围绕。乃可为善。</p>
  <p>尔时诸释。咸皆共白输头檀言。大王。今者欲于我等先作何事。尔时输头檀王告诸释言。汝等诸释。若知时者。必须家别一人出家。若其释种。兄弟五人。令三出家。二人在家。若四人者。二人出家。二人在家。若三人者。二人出家。一人在家。若二人者。一人出家。一人在家。若一人者。不令出家。何以故。不使断我诸释种故。</p>
  <p>尔时诸释咸复共白输头檀言。大王若尔。必须分明立其言契。输头檀王即集诸释。而问之言。我子今者既已出家。谁能随从而出家也。若能随从而出家者。可自抄名署以为记。</p>
  <p>尔时五百诸释童子。各自手抄己之名字。咸谓能随太子出家。</p>
  <p>尔时五百释种童子。各解己身所服璎珞。自相谓言。阿谁合取我等璎珞。作筹量已。复作念言。此优波离。昔于长夜。勤事我等诸释种来。是优波离。堪受我等所脱璎珞。尔时五百诸释童子。各脱璎珞。付优波离。既付嘱已。俱还本家。咨其父母。时优波离。寻作是念彼等诸释。今既能舍珍宝璎珞。我若受用。是所不应。而诸释子。有大威势。有大神德。既能弃舍所重官位及诸财宝。尚欲出家。我今何事不出家也。时优波离。剃须发师。见诸释子。各往咨白父母之时。便即舍彼所施璎珞。即诣佛所。顶礼佛足。却住一面。其优波离。住一面已。而白佛言。善哉世尊。唯愿听我随佛出家。尔时世尊。即听出家受具足戒。时彼五百释种童子。各至己家。咨父母已。还复来至输头檀边而白之曰。大王。今者可将我等至世尊所。彼既出家。我亦应当随从出家。时输头檀。共彼五百诸释童子。往诣佛所。顶礼佛足。却坐一面。既安坐已。输头檀王而白佛言。世尊。善哉大德刹利种姓。不合将彼婆罗门种共相围绕。实谓非宜。今者世尊。刹利种姓。还应以此刹利围绕。乃可为善。然今世尊释种之内。五百童子。欲于世尊法中出家受具足戒。唯愿世尊。哀愍听许。兼受具戒。</p>
  <p>尔时世尊听彼五百释种出家受具戒已。教学威仪而告之言。汝等比丘。咸可俱来礼优波离上座比丘。时彼五百诸比丘等先礼佛足。然后顶礼彼优波离上座比丘。修礼已毕次第而坐。</p>
  <p>尔时世尊复告输头檀王言曰。大王。今可顶礼比丘优波离已。次第应礼五百比丘。尔时大王。闻佛教已。即白佛言唯然世尊。我不敢违。即从坐起。顶礼佛足。然后礼彼上坐比丘优波离已。次第复礼五百比丘。礼已次第还其本坐。</p>
  <p>尔时世尊。威颜悦豫。作如是言。今者释种。已自降伏释种憍豪。亦复摧扑诸释骜慢时诸比丘即白佛言。希有世尊。其优波离。今因世尊。得此五百释种比丘。及输头檀王尊敬礼拜。作是语已。佛告诸比丘。汝诸比丘。此优波离非但今日因我得此五百比丘输头檀等恭敬礼拜。汝诸比丘。过去世时。其优波离。亦因我故。曾得五百大臣跪拜。亦得彼王名曰梵德之所敬礼。时诸比丘各白佛言。此事云何。唯愿世尊。为我分别说其本业。</p>
  <p>尔时世尊告诸比丘。我念往昔波罗奈城。时有二人。共为亲友。其人贫下。世无名闻。彼人有时。自持家内菉豆一升。从波罗奈出城客作。尔时恒有一辟支佛。往来住彼波罗奈城。时辟支佛。于晨朝时。著衣持钵。入城乞食。彼二贫人。遥见尊者辟支佛来。威仪庠序平视而进。著僧伽梨。齐亭相称。执钵不动。彼人见已。得清净信。于辟支佛。生勇悦心。各相谓言。我等贫穷。皆由过去未曾逢值如是福田。虽复逢遇。或不恭敬供养瞻侍。我等若当值遇如是胜上福田恭敬供养。今应不遭如此厄难。所谓无财恒常客作。以自存活。我等今者应当持此一升菉豆。奉施仙人。若其怜愍受我所施。我等即应脱此贫苦。作是念已。将此菉豆奉辟支佛。作如是言。唯愿尊者。起怜愍心。受我此施。时辟支佛。于彼二人生怜愍故。受其所施。虽受施已。但辟支佛。皆有一法。欲化众生。唯现神通。更无方便。时辟支佛。愍彼二人受其施已。即从彼方腾空而行。</p>
</body></html>