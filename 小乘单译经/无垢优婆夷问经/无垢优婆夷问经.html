<!DOCTYPE html>
<html>
<head>
  <meta charset="utf-8"/>
  <meta name="author" content="般若流支/元魏"/>
  <meta name="library" content="龙藏"/>
  <meta name="catalog" content="龙藏/小乘单译经"/>
  <title>无垢优婆夷问经</title>
</head>
<body>
  <h1 class="head">无垢优婆夷问经</h1>
  <p>如是我闻。一时婆伽婆住舍婆提城寂静宫殿重阁讲堂。尔时无垢优婆夷。贤优婆夷等。诸优婆夷。往诣佛所。到佛所已。头面礼足。礼佛足已。退坐一面。</p>
  <p>尔时世尊即告无垢优婆夷言。汝优婆夷。不放逸行懈怠心不。优婆夷言。我不懈怠。不放逸行。</p>
  <p>佛告无垢优婆夷言。汝常云何不懈怠耶。又汝云何不放逸行。无垢优婆夷白佛言。世尊。我常早起扫佛塔地。扫已涂治四厢四处。清净涂已。散华烧香。如是供养。然后入房。既入房已。次复入禅。修四梵行。不离三归。受持五戒。常恒如是。我不懈怠。不放逸行。无垢优婆夷作是语已。复白佛言。世尊。我今未知扫佛塔地所有善根得何福报。四厢涂治。所有善根得何福报。散华烧香。供养佛塔。所有善根得何福报。禅四梵行。三归五戒。所有善根得何福报。唯愿世尊为我解说。佛告无垢优婆夷言。扫佛塔地。得五福报。何等为五。一者自心清净。他人见已生清净心。二者为他所爱。三者天心欢喜。四者集端正业。五者命终生于善道天中。无垢当知。扫佛塔地。福报如是。</p>
  <p>无垢当知。若人信佛。作圆轮形。涂佛塔地。散花烧香。如是供养。我说彼人身坏命终。生弗婆提。富乐自在。于彼寿终。生化乐天。</p>
  <p>无垢当知。若人信佛。作半月形。涂佛塔地。散华烧香。如是供养。我说彼人身坏命终。生瞿陀尼。富乐自在。于彼寿终。生兜率天。</p>
  <p>无垢当知。若人信佛。于佛塔边。四方涂地。散花烧香。如是供养。我说彼人身坏命终。生郁单曰。富乐自在。于彼寿终。生炎摩天。</p>
  <p>无垢当知。若人信佛。作人面形。涂佛塔地。散华烧香。如是供养。我说彼人身坏命终。生阎浮提。富乐自在。寿终生于三十三天。</p>
  <p>无垢当知。此涂塔地。散华烧香。所有善根。果报如是。</p>
  <p>无垢当知。若人入禅修四梵行。归佛法僧。受持五戒。我说彼人无量无数。善根福报。无穷无尽。后得涅槃。</p>
  <p>无垢当知。若人归依声闻缘觉。修集戒聚。不能如是无尽涅槃。何以故。受持五戒。禅四梵行。所得果报。唯除涅槃。更无处受。以福多故。世尊尔时如是说已。无垢优婆夷心生疑念。默而无言。尔时世尊知心念已。即从面门。出广长舌。遍覆自面二耳二眼并二鼻已。遍覆虚空。覆虚空已。还摄入口。摄入口已。复语无垢优婆夷言。汝颇曾见妄语之人。两舌恶口绮语之人。有如是色舌相以不。</p>
  <p>尔时无垢优婆夷既闻是语。从坐而起。合掌向佛白言。世尊。未曾见也。有实语者。未有此舌。况妄语人。唯除如来应正遍知。无始已来。常实语故。得如是舌。尔时无垢优婆夷。知佛实语。离疑心喜。以偈赞曰。</p>
  <p class="l-js-5c">我于千亿劫　　不曾忆念见</p>
  <p class="l-js-5c">如是胜法宝　　不忆曾供养</p>
  <p class="l-js-5c">我今日得见　　如是世间灯</p>
  <p class="l-js-5c">既如是见已　　得闻第一法</p>
  <p>尔时世尊偈答无垢优婆夷曰。</p>
  <p class="l-js-5c">汝闻已成圣　　此真胜法宝</p>
  <p class="l-js-5c">清净寂静法　　得入涅槃城</p>
  <p>世尊说已。无垢优婆夷心大欢喜。比丘比丘尼。优婆塞优婆夷。一切众会。天人阿修罗。乾闼婆等。闻佛说已。赞言善哉。</p>
  <p class="l-js-5c">此经人天因　　亦是涅槃道</p>
  <p class="l-js-5c">行者向人天　　亦趣涅槃门</p>
  <p class="l-js-5c">译此经功德　　普施诸众生</p>
  <p class="l-js-5c">愿速修因道　　得人天涅槃</p>
</body></html>