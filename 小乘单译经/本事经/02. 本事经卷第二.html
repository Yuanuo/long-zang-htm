<!DOCTYPE html>
<html>
<head>
  <meta charset="utf-8"/>
  <meta name="author" content="玄奘/唐"/>
  <meta name="library" content="龙藏"/>
  <meta name="catalog" content="龙藏/小乘单译经"/>
  <title>本事经卷第二</title>
</head>
<body>
  <h1 class="head">本事经卷第二</h1>
  <h2>一法品第一之二</h2>
  <p>吾从世尊。闻如是语。苾刍当知。若有于贪未如实知。未正遍知。未能永断。彼于自心。未离贪故。不能通达。不能遍知。不能等觉。不能涅槃。不能证得无上安乐。若有于贪已如实知。已正遍知。已能永断。彼于自心。已离贪故。即能通达。即能遍知。即能等觉。即能涅槃。即能证得无上安乐。是故于贪应如实知。应正遍知。应求永断。于佛法中。当修梵行。尔时世尊。重摄上义。而说偈言。</p>
  <p class="l-js-5c">若于贪未知　　彼去涅槃远</p>
  <p class="l-js-5c">于贪已知者　　去涅槃不遥</p>
  <p class="l-js-5c">我观诸有情　　由贪之所染</p>
  <p class="l-js-5c">还来堕恶趣　　受生死轮回</p>
  <p class="l-js-5c">若能正了知　　永断此贪者</p>
  <p class="l-js-5c">得上沙门果　　毕竟不受生</p>
  <p>吾从世尊。闻如是语。苾刍当知。若有于嗔未如实知。未正遍知。未能永断。彼于自心。未离嗔故。不能通达。不能遍知。不能等觉。不能涅槃。不能证得无上安乐。若有于嗔已如实知。已正遍知。已能永断。彼于自心。已离嗔故。即能通达。即能遍知。即能等觉。即能涅槃。即能证得无上安乐。是故于嗔应如实知。应正遍知。应求永断。于佛法中。当修梵行。尔时世尊。重摄上义。而说颂曰。</p>
  <p class="l-js-5c">若于嗔未知　　彼去涅槃远</p>
  <p class="l-js-5c">于嗔已知者　　去涅槃不遥</p>
  <p class="l-js-5c">我观诸有情　　由嗔之所染</p>
  <p class="l-js-5c">还来堕恶趣　　受生死轮回</p>
  <p class="l-js-5c">若能正了知　　永断此嗔者</p>
  <p class="l-js-5c">得上沙门果　　毕竟不受生</p>
  <p>吾从世尊。闻如是语。苾刍当知。若有于痴未如实知。未正遍知。未能永断。彼于自心。未离痴故。不能通达。不能遍知。不能等觉。不能涅槃。不能证得无上安乐。若有于痴已如实知。已正遍知。已能永断。彼于自心。已离痴故。即能通达。即能遍知。即能等觉。即能涅槃。即能证得无上安乐。是故于痴。应如实知。应正遍知。应求永断。于佛法中。当修梵行。尔时世尊。重摄上义。而说颂曰。</p>
  <p class="l-js-5c">若于痴未知　　彼去涅槃远</p>
  <p class="l-js-5c">于痴已知者　　去涅槃不遥</p>
  <p class="l-js-5c">我观诸有情　　由痴之所染</p>
  <p class="l-js-5c">还来堕恶趣　　受生死轮回</p>
  <p class="l-js-5c">若能正了知　　永断此痴者</p>
  <p class="l-js-5c">得上沙门果　　毕竟不受生</p>
  <p>吾从世尊。闻如是语。苾刍当知。若有于覆未如实知。未正遍知。未能永断。彼于自心。未离覆故。不能通达。不能遍知。不能等觉。不能涅槃。不能证得无上安乐。若有于覆已如实知。已正遍知。已能永断。彼于自心。已离覆故。即能通达。即能遍知。即能等觉。即能涅槃。即能证得无上安乐。是故于覆。应如实知。应正遍知。应求永断。于佛法中。当修梵行。尔时世尊。重摄上义。而说颂曰。</p>
  <p class="l-js-5c">若于覆未知　　彼去涅槃远</p>
  <p class="l-js-5c">于覆已知者　　去涅槃不遥</p>
  <p class="l-js-5c">我观诸有情　　由覆之所染</p>
  <p class="l-js-5c">还来堕恶趣　　受生死轮回</p>
  <p class="l-js-5c">若能正了知　　永断此覆者</p>
  <p class="l-js-5c">得上沙门果　　毕竟不受生</p>
  <p>吾从世尊。闻如是语。苾刍当知。若有于恼未如实知。未正遍知。未能永断。彼于自心。未离恼故。不能通达。不能遍知。不能等觉。不能涅槃。不能证得无上安乐。若有于恼已如实知。已正遍知。已能永断。彼于自心。已离恼故。即能通达。即能遍知。即能等觉。即能涅槃。即能证得无上安乐。是故于恼。应如实知。应正遍知。应求永断。于佛法中。当修梵行。尔时世尊。重摄上义。而说颂曰。</p>
  <p class="l-js-5c">若于恼未知　　彼去涅槃远</p>
  <p class="l-js-5c">于恼已知者　　去涅槃不遥</p>
  <p class="l-js-5c">我观诸有情　　由恼之所染</p>
  <p class="l-js-5c">还来堕恶趣　　受生死轮回</p>
  <p class="l-js-5c">若能正了知　　永断此恼者</p>
  <p class="l-js-5c">得上沙门果　　毕竟不受生</p>
  <p>吾从世尊。闻如是语。苾刍当知。若有于忿未如实知。未正遍知。未能永断。彼于自心。未离忿故。不能通达。不能遍知。不能等觉。不能涅槃。不能证得无上安乐。若有于忿。已如实知。已正遍知。已能永断。彼于自心。已离忿故。即能通达。即能遍知。即能等觉。即能涅槃。即能证得无上安乐。是故于忿。应如实知。应正遍知。应求永断。于佛法中。当修梵行。尔时世尊。重摄上义。而说颂曰。</p>
  <p class="l-js-5c">若于忿未知　　彼去涅槃远</p>
  <p class="l-js-5c">于忿已知者　　去涅槃不遥</p>
  <p class="l-js-5c">我观诸有情　　由忿之所染</p>
  <p class="l-js-5c">还来堕恶趣　　受生死轮回</p>
  <p class="l-js-5c">若能正了知　　永断此忿者</p>
  <p class="l-js-5c">得上沙门果　　毕竟不受生</p>
  <p>吾从世尊。闻如是语。苾刍当知。若有于恨未如实知。未正遍知。未能永断。彼于自心。未离恨故。不能通达。不能遍知。不能等觉。不能涅槃。不能证得无上安乐。若有于恨。已如实知。已正遍知。已能永断。彼于自心。已离恨故。即能通达。即能遍知。即能等觉。即能涅槃。即能证得无上安乐。是故于恨。应如实知。应正遍知。应求永断。于佛法中。当修梵行。尔时世尊。重摄上义。而说颂曰。</p>
  <p class="l-js-5c">若于恨未知　　彼去涅槃远</p>
  <p class="l-js-5c">于恨已知者　　去涅槃不遥</p>
  <p class="l-js-5c">我观诸有情　　由恨之所染</p>
  <p class="l-js-5c">还来堕恶趣　　受生死轮回</p>
  <p class="l-js-5c">若能正了知　　永断此恨者</p>
  <p class="l-js-5c">得上沙门果　　毕竟不受生</p>
  <p>吾从世尊。闻如是语。苾刍当知。若有于嫉未如实知。未正遍知。未能永断。彼于自心。未离嫉故。不能通达。不能遍知。不能等觉。不能涅槃。不能证得无上安乐。若有于嫉已如实知。已正遍知。已能永断。彼于自心。已离嫉故。即能通达。即能遍知。即能等觉。即能涅槃。即能证得无上安乐。是故于嫉。应如实知。应正遍知。应求永断。于佛法中。当修梵行。尔时世尊。重摄上义。而说颂曰。</p>
  <p class="l-js-5c">若于嫉未知　　彼去涅槃远</p>
  <p class="l-js-5c">于嫉已知者　　去涅槃不遥</p>
  <p class="l-js-5c">我观诸有情　　由嫉之所染</p>
  <p class="l-js-5c">还来堕恶趣　　受生死轮回</p>
  <p class="l-js-5c">若能正了知　　永断此嫉者</p>
  <p class="l-js-5c">得上沙门果　　毕竟不受生</p>
  <p>吾从世尊。闻如是语。苾刍当知。若有于悭未如实知。未正遍知。未能永断。彼于自心。未离悭故。不能通达。不能遍知。不能等觉。不能涅槃。不能证得。无上安乐。若有于悭已如实知。已正遍知。已能永断。彼于自心。已离悭故。即能通达。即能遍知。即能等觉。即能涅槃。即能证得无上安乐。是故于悭。应如实知。应正遍知应求永断。于佛法中。当修梵行。尔时世尊。重摄上义。而说颂曰。</p>
  <p class="l-js-5c">若于悭未知　　彼去涅槃远</p>
  <p class="l-js-5c">于悭已知者　　去涅槃不遥</p>
  <p class="l-js-5c">我观诸有情　　由悭之所染</p>
  <p class="l-js-5c">还来堕恶趣　　受生死轮回</p>
  <p class="l-js-5c">若能正了知　　永断此悭者</p>
  <p class="l-js-5c">得上沙门果　　毕竟不受生</p>
  <p>吾从世尊。闻如是语。苾刍当知。若有于耽未如实知。未正遍知。未能永断。彼于自心。未离耽故。不能通达。不能遍知。不能等觉。不能涅槃。不能证得无上安乐。若有于耽已如实知。已正遍知。已能永断。彼于自心。已离耽故。即能通达。即能遍知。即能等觉。即能涅槃。即能证得无上安乐。是故于耽。应如实知。应正遍知。应求永断。于佛法中。当修梵行。尔时世尊。重摄上义。而说颂曰。</p>
  <p class="l-js-5c">若于耽未知　　彼去涅槃远</p>
  <p class="l-js-5c">于耽已知者　　去涅槃不遥</p>
  <p class="l-js-5c">我观诸有情　　由耽之所染</p>
  <p class="l-js-5c">还来堕恶趣　　受生死轮回</p>
  <p class="l-js-5c">若能正了知　　永断此耽者</p>
  <p class="l-js-5c">得上沙门果　　毕竟不受生</p>
  <p>吾从世尊。闻如是语。苾刍当知。若有于慢未如实知。未正遍知。未能永断。彼于自心。未离慢故。不能通达。不能遍知。不能等觉。不能涅槃。不能证得无上安乐。若有于慢已如实知。已正遍知。已能永断。彼于自心。已离慢故。即能通达。即能遍知。即能等觉。即能涅槃。即能证得无上安乐。是故于慢。应如实知。应正遍知。应求永断。于佛法中。当修梵行。尔时世尊。重摄上义。而说颂曰。</p>
  <p class="l-js-5c">若于慢未知　　彼去涅槃远</p>
  <p class="l-js-5c">于慢已知者　　去涅槃不遥</p>
  <p class="l-js-5c">我观诸有情　　由慢之所染</p>
  <p class="l-js-5c">还来堕恶趣　　受生死轮回</p>
  <p class="l-js-5c">若能正了知　　永断此慢者</p>
  <p class="l-js-5c">得上沙门果　　毕竟不受生</p>
  <p>吾从世尊。闻如是语。苾刍当知。若有于害未如实知。未正遍知。未能永断。彼于自心。未离害故。不能通达。不能遍知。不能等觉。不能涅槃。不能证得无上安乐。若有于害已如实知。已正遍知。已能永断。彼于自心。已离害故。即能通达。即能遍知。即能等觉。即能涅槃。即能证得无上安乐。是故于害。应如实知。应正遍知。应求永断。于佛法中。当修梵行。尔时世尊。重摄上义。而说颂曰。</p>
  <p class="l-js-5c">若于害未知　　彼去涅槃远</p>
  <p class="l-js-5c">于害已知者　　去涅槃不遥</p>
  <p class="l-js-5c">我观诸有情　　由害之所染</p>
  <p class="l-js-5c">还来堕恶趣　　受生死轮回</p>
  <p class="l-js-5c">若能正了知　　永断此害者</p>
  <p class="l-js-5c">得上沙门果　　毕竟不受生</p>
  <p>吾从世尊。闻如是语。苾刍当知。若于一切。未如实知。未正遍知。未能永断。彼于自心。未离一切故。不能通达。不能遍知。不能等觉。不能涅槃。不能证得无上安乐。若于一切。已如实知。已正遍知。已能永断。彼于自心。已离一切故。即能通达。即能遍知。即能等觉。即能涅槃。即能证得无上安乐。故于一切。应如实知应正遍知。应求永断。于佛法中。当修梵行。尔时世尊。重摄此义。而说颂曰。</p>
  <p class="l-js-5c">若一切未知　　彼去涅槃远</p>
  <p class="l-js-5c">一切已知者　　去涅槃不遥</p>
  <p class="l-js-5c">我观诸有情　　由一切所染</p>
  <p class="l-js-5c">还来堕恶趣　　受生死轮回</p>
  <p>重摄前经嗢拖南曰。</p>
  <p class="l-js-5c">食恚及愚痴　　覆藏恼忿恨</p>
  <p class="l-js-5c">嫉悭与耽嗜　　慢害将一切</p>
  <p>吾从世尊。闻如是语。苾刍当知。一切修习。福业事中。慈心解脱。最为第一。所以者何。慈心解脱。威德炽盛。映蔽一切诸福业事。以彼诸事所有威德。欲比所修。慈心解脱。十六分中。亦不及一。苾刍当知。譬如小大诸国王中。转轮圣王。最为第一。所以者何。转轮圣王。威德炽盛。映蔽一切小大诸王。以彼诸王所有威德。比转轮王。十六分中。亦不及一。诸福业事。亦复如是。欲比所修慈心解脱。十六分中。亦不及一。又如小大诸星之中。其满月轮。最为第一。所以者何。是满月轮。威光炽盛。映蔽一切小大诸星。以彼诸星所有威光。比满月轮。十六分中。亦不及一。诸福业事。亦复如是。欲比所修慈心解脱。十六分中。亦不及一。尔时世尊。重摄此义。而说颂曰。</p>
  <p class="l-js-5c">一切福业事　　比慈心解脱</p>
  <p class="l-js-5c">于十六分中　　亦不能及一</p>
  <p class="l-js-5c">于一有情所　　能修慈善心</p>
  <p class="l-js-5c">其福尚无边　　何况于一切</p>
  <p class="l-js-5c">诸有大国王　　威伏于大地</p>
  <p class="l-js-5c">世间祠施会　　一切无不为</p>
  <p class="l-js-5c">如是祠施福　　比所修慈心</p>
  <p class="l-js-5c">于十六分中　　亦不能及一</p>
  <p class="l-js-5c">如转轮圣帝　　威德蔽诸王</p>
  <p class="l-js-5c">亦如满月轮　　其光映诸宿</p>
  <p class="l-js-5c">如是诸所修　　一切福业事</p>
  <p class="l-js-5c">皆为慈善心　　威德之所覆</p>
  <p class="l-js-5c">修慈心解脱　　若人若非人</p>
  <p class="l-js-5c">一切诸有情　　皆不能为害</p>
  <p>吾从世尊。闻如是语。苾刍当知。我观世间。无别一法。为诸有学未得心者。希求无上安乐果时。作外强缘。如善知识。所以者何。彼诸有情。因善知识。所求皆遂。谓断众恶。修习诸善。得无杂染真净之身。尔时世尊。重摄此义。而说颂曰。</p>
  <p class="l-js-5c">我观诸世间　　无别有一法</p>
  <p class="l-js-5c">学未得心者　　求无上果时</p>
  <p class="l-js-5c">为作外强缘　　如彼善知识</p>
  <p class="l-js-5c">亲近善知识　　所求无不成</p>
  <p class="l-js-5c">恭敬受其教　　无放逸奉行</p>
  <p class="l-js-5c">速证于涅槃　　离怖常安乐</p>
  <p>吾从世尊。闻如是语。苾刍当知。我观世间。无别一法。为诸有学未得心者。希求无上安乐果时。作内强缘。如正作意。所以者何。彼诸有情。因正作意。所求皆遂。谓断众恶。修习诸善。得无杂染真净之身。尔时世尊。重摄此义。而说颂曰。</p>
  <p class="l-js-5c">我观诸世间　　无别有一法</p>
  <p class="l-js-5c">学未得心者　　求无上果时</p>
  <p class="l-js-5c">为作内强缘　　如彼正作意</p>
  <p class="l-js-5c">修习正作意　　所求无不成</p>
  <p class="l-js-5c">如理审观察　　无放逸修行</p>
  <p class="l-js-5c">速证于涅槃　　离怖常安乐</p>
  <p>吾从世尊。闻如是语。苾刍当知。若诸有情。能知惠施。所感果报。明了现前。如我知者。必无悭吝。缠染其心。设彼唯有所食一抟。要分施他。然后自食。以不知故。为诸悭吝缠染其心。虽有无量饮食财宝。而不施他唯自食用。所以者何。惠施果报。生人天中。无量往返。受诸快乐。尔时世尊。重摄此义。而说颂曰。</p>
  <p class="l-js-5c">世间诸有情　　若了知惠施</p>
  <p class="l-js-5c">能感大果报　　明见似如来</p>
  <p class="l-js-5c">其心必不为　　悭吝所缠染</p>
  <p class="l-js-5c">唯有食一抟　　而亦能分施</p>
  <p class="l-js-5c">由不知施果　　明见似如来</p>
  <p class="l-js-5c">虽有多财食　　悭吝不能舍</p>
  <p class="l-js-5c">若于凡圣田　　三时心喜施</p>
  <p class="l-js-5c">感人天果报　　往返量无边</p>
  <p>吾从世尊。闻如是语。苾刍当知。若诸有情。能知犯戒。所感果报。明了现前。如我知者。行住坐卧。皆不能安。言笑饮食。都无思念。其心惊惶。狂乱吐血。身形萎悴。如被刈芦。以不知故。安然无畏。所以者何。诸犯戒罪。能感恶趣。增上猛利。诸苦果报。尔时世尊。重摄此义。而说颂曰。</p>
  <p class="l-js-5c">世间诸有情　　若了知犯戒</p>
  <p class="l-js-5c">能感苦果报　　明见似如来</p>
  <p class="l-js-5c">四威仪不安　　不思言笑等</p>
  <p class="l-js-5c">心惊狂吐血　　身悴如刈芦</p>
  <p class="l-js-5c">由不知犯戒　　能感恶趣苦</p>
  <p class="l-js-5c">明见似如来　　安然不惊惧</p>
  <p class="l-js-5c">诸有犯戒人　　定堕于恶趣</p>
  <p class="l-js-5c">受增上猛利　　苦果报无边</p>
  <p>吾从世尊。闻如是语。苾刍当知。若诸有情。能知持戒。所感果报。明了现前。如我知者。彼于自身。深生厌离。欣乐当来。坚持禁戒。以不知故。乐著自身。毁犯禁戒。所以者何。诸持戒福。能感善趣。增上猛利。诸乐果报。尔时世尊。重摄此义。而说颂曰。</p>
  <p class="l-js-5c">世间诸有情　　若了知持戒</p>
  <p class="l-js-5c">能感乐果报　　明见似如来</p>
  <p class="l-js-5c">便于不净身　　深能生厌离</p>
  <p class="l-js-5c">求当来胜果　　坚守净尸罗</p>
  <p class="l-js-5c">由不知持戒　　能感善趣乐</p>
  <p class="l-js-5c">明见似如来　　故毁犯净戒</p>
  <p class="l-js-5c">诸有持戒人　　得生于善趣</p>
  <p class="l-js-5c">受天诸妙乐　　证无上涅槃</p>
  <p>吾从世尊。闻如是语。苾刍当知。若诸有情。知而妄语。无惭无愧。无改悔心。我说彼于恶不善业无不能造。尔时世尊。重摄此义。而说颂曰。</p>
  <p class="l-js-5c">知而故妄语　　无惭愧悔心</p>
  <p class="l-js-5c">如是诸有情　　无恶而不造</p>
  <p>吾从世尊。闻如是语。苾刍当知。若诸有情。知而妄语。深生惭愧。有改悔心。我说彼于白净善法无不能造。尔时世尊。重摄此义。而说颂曰。</p>
  <p class="l-js-5c">知而故妄语　　有惭愧悔心</p>
  <p class="l-js-5c">如是诸有情　　无善而不造</p>
  <p class="l-js-5c">精勤不放逸　　如说正修行</p>
  <p class="l-js-5c">得无上涅槃　　永离诸怖畏</p>
  <p>吾从世尊。闻如是语。苾刍当知。有一最胜补特伽罗。彼于世间。若不出现。无量有情。退失圣慧。云何为一补特伽罗。所谓如来应正等觉。所以者何。若诸如来应正等觉。不现世间。无能宣说修圣慧法。故诸有情退失圣慧。苾刍当知。诸有退失亲友财位。名小退失。退失圣慧。名大退失。所以者何。若诸有情。退失圣慧。于现法中。多诸忧苦。无喜乐住。有灾有患。有恼有烧。及于当来长夜受苦。及受种种猛利灾害。增长血滴。常游死路。数堕地狱饿鬼傍生阿素洛趣。数受人天生死忧苦。所以者何。由彼有情。于其圣慧。未能随觉。未能通达。故于六趣。生死轮回。若诸有情。证得圣慧。便能出离。正尽苦边。是故汝等。应如是学。我当云何修习圣慧。令不退失。我当云何于诸圣慧。随觉通达。汝等苾刍。应如是学。尔时世尊。重摄此义。而说颂曰。</p>
  <p class="l-js-5c">如来不出现　　世间诸有情</p>
  <p class="l-js-5c">无救无归依　　皆退失圣慧</p>
  <p class="l-js-5c">失亲友财位　　是名小退失</p>
  <p class="l-js-5c">若失真圣慧　　是名大退失</p>
  <p class="l-js-5c">我观诸世间　　失无上圣慧</p>
  <p class="l-js-5c">轮转于生死　　受诸名色身</p>
  <p class="l-js-5c">彼于现法中　　有苦无上乐</p>
  <p class="l-js-5c">于当来长夜　　久生死轮回</p>
  <p class="l-js-5c">若欲求圣慧　　正尽众苦边</p>
  <p class="l-js-5c">当愿诸如来　　数出现于世</p>
  <p>吾从世尊。闻如是语。苾刍当知。有一最胜补特伽罗。彼于世间。若出现者。无量有情。增长圣慧。云何为一补特伽罗。所谓如来应正等觉。所以者何。若诸如来应正等觉。出现世间。有能宣说修圣慧法。令诸有情增长圣慧。苾刍当知。诸有增长亲友财位。名小增长。增长圣慧。名大增长。所以者何。若诸有情。增长圣慧。于现法中。多诸喜乐。无忧苦住。无灾无患。无恼无烧。不于当来长夜受苦。不受种种猛利灾害。不增血滴。不游死路。不堕地狱饿鬼傍生阿素洛趣。不受人天生死忧苦。所以者何。由彼有情。于其圣慧。已能随觉。已能通达。不于六趣生死轮回。若诸有情。未增圣慧。无能出离正尽苦边。是故汝等。应如是学。我当云何修习圣慧。令其增长。我当云何于诸圣慧。随觉通达。汝等苾刍。应如是学。尔时世尊。重摄此义。而说颂曰。</p>
  <p class="l-js-5c">如来若出现　　世间诸有情</p>
  <p class="l-js-5c">有救有归依　　皆增长圣慧</p>
  <p class="l-js-5c">得亲友财位　　是名小增长</p>
  <p class="l-js-5c">若得真圣慧　　是名大增长</p>
  <p class="l-js-5c">我观诸世间　　得无上圣慧</p>
  <p class="l-js-5c">不流转生死　　定取于涅槃</p>
  <p class="l-js-5c">彼于现法中　　离苦常安乐</p>
  <p class="l-js-5c">于当来长夜　　离生死轮回</p>
  <p class="l-js-5c">若欲增圣慧　　正尽众苦边</p>
  <p class="l-js-5c">当愿佛世尊　　长久住于世</p>
  <p>吾从世尊。闻如是语。苾刍当知。世有一法。于生长时。令诸有情愚痴增益颠倒坚固。垢秽随增。恶趣成满。与多众生为不利益。为不安乐。令诸世间人天大众。无义无利。增长忧苦。云何一法。所谓邪见。所以者何。由邪见故。令诸有情愚痴增益。颠倒坚固。垢秽随增。恶趣成满。与多众生为不利益。为不安乐。令诸世间人天大众。无义无利。增长忧苦。如是名为世有一法。于生长时。令诸有情愚痴增益。广说乃至。令诸世间。人天大众。无义无利。增长忧苦。尔时世尊。重摄此义。而说颂曰。</p>
  <p class="l-js-5c">邪见生长时　　令愚痴增益</p>
  <p class="l-js-5c">及颠倒坚固　　诸垢秽随增</p>
  <p class="l-js-5c">成满诸恶趣　　为无利乐等</p>
  <p class="l-js-5c">邪见害愚夫　　如火烧众物</p>
  <p>吾从世尊。闻如是语。苾刍当知。世有一法。于生长时。令诸有情愚痴损减。颠倒除灭。净法随增。脱诸恶趣。善趣成满。与多众生为大利益。为大安乐。令诸世间人天大众。有义有利。增长喜乐。云何一法。所谓正见。所以者何。由正见故。令诸有情愚痴损减。颠倒除灭。净法随增。脱诸恶趣。善趣成满。与多众生为大利益。为大安乐。令诸世间人天大众。有义有利增长喜乐。如是名为世有一法。于生长时。令诸有情愚痴损减。广说乃至。令诸世间人天大众。有义有利。增长喜乐。尔时世尊。重摄此义。而说颂曰。</p>
  <p class="l-js-5c">正见生长时　　令愚痴损减</p>
  <p class="l-js-5c">及颠倒除灭　　诸净法随增</p>
  <p class="l-js-5c">脱恶满善趣　　为有利乐等</p>
  <p class="l-js-5c">正见现在前　　速证涅槃乐</p>
  <p>吾从世尊。闻如是语。苾刍当知。我观世间。无别一法。速疾回转。犹如其心。所以者何。是心于境。速疾回转。世出世间。无可为喻。汝等应取如是心相。善取相已。应善思惟。善思惟已。应善观察。善观察已。应善安住。善安住已。若不觉有内贪欲缠。汝等复应审谛观察。我今为有内贪欲缠。而不觉耶。我今为无内贪欲缠。而不觉耶。审观察已。复应作意。思惟随一可爱境相。如是作意。思惟随一可爱相时。若心随顺趣向喜乐可爱境相。当知此心。随顺诸欲。违背出离。汝等尔时。应自觉了。我今犹有内贪欲缠。而不能觉。非为无有。我今未断五欲贪缠。所证与前未有差别。我今犹未证所修果。譬如有人。于驶流水。牵重船筏。逆上而行。此人尔时。多用功力。若暂懈慢。便顺下流如是汝等。思惟随一可爱相时。若心随顺趣向喜乐可爱境相。当知此心。随顺诸欲。违背出离。汝等尔时。应自觉了。我今犹有内贪欲缠。而不能觉。非为无有。我今未断五欲贪缠。所证与前未有差别。我今犹未证所修果。汝等作意。思惟随一可爱相时。若心随顺趣向喜乐。出离之相。当知此心。随顺出离。违背诸欲。汝等尔时。应自觉了。我今无有内贪欲缠。非彼犹有。而不能觉。我今已断五欲贪缠。所证与前已有差别。我今已能证所修果。如以筋羽投置火中。便即焦卷。而不舒缓。如是汝等。思惟随一可爱相时。若心随顺趣向喜乐出离之相。当知此心。随顺出离。违背诸欲。汝等尔时。应自觉了。我今无有内贪欲缠。非彼犹有。而不能觉。我今已断五欲贪缠。所证与前已有差别。我今已能证所修果是故汝等。应如是学。我当云何善转自心。令其调伏。违背诸欲。随顺出离。汝等苾刍。应如是学。尔时世尊重摄此义。而说颂曰。</p>
  <p class="l-js-5c">无别有一法　　性躁动如心</p>
  <p class="l-js-5c">难调御难防　　大仙之所说</p>
  <p class="l-js-5c">譬如有智人　　以火等众具</p>
  <p class="l-js-5c">调直于利箭　　令远有所中</p>
  <p class="l-js-5c">如是诸苾刍　　应善学方便</p>
  <p class="l-js-5c">调直于心性　　令速证涅槃</p>
  <p>重摄前经嗢拖南曰。</p>
  <p class="l-js-5c">修慈修二缘　　施犯戒持戒</p>
  <p class="l-js-5c">二妄二圣慧　　邪见正见心</p>
</body></html>