<!DOCTYPE html>
<html>
<head>
  <meta charset="utf-8"/>
  <meta name="author" content="月婆首那/陈"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>胜天王般若波罗蜜经卷第一</title>
</head>
<body>
  <h1 class="head">胜天王般若波罗蜜经卷第一</h1>
  <h2>通达品第一</h2>
  <p>如是我闻：一时，婆伽婆在王舍大城耆阇崛山，与大比丘众四万二千人俱，皆是阿罗汉，诸漏永尽所作已办，舍诸重担逮得己利，尽诸有结心善解脱，善得自在犹如大龙，唯阿难在学地得须陀洹果，其名曰：净命阿若憍陈如、摩诃迦叶、憍梵波提、薄拘罗、离波多、毕陵伽婆蹉、大智舍利弗、摩诃目揵连、须菩提、富楼那弥多罗尼子、阿尼楼陀、摩诃迦栴延、优波离、罗睺罗，如是等四万二千人俱。</p>
  <p>菩萨摩诃萨七万二千人俱，悉已通达甚深法性，调顺易化善行平等，一切众生真善知识，得无碍陀罗尼，能转不退法轮，已曾供养无量诸佛，从他佛土为法来集，一生补处护持法藏不断三宝种，法王真子绍佛转法轮，通达如来甚深境界，虽现世间世法不染，其名曰：宝相菩萨、宝掌菩萨、宝印菩萨、宝冠菩萨、宝髻菩萨、宝积菩萨、宝海菩萨、宝焰菩萨、宝幢菩萨、金刚藏菩萨、金宝藏菩萨、宝藏菩萨、德藏菩萨、净藏菩萨、如来藏菩萨、智藏菩萨、日藏菩萨、定藏菩萨、莲华藏菩萨、解脱月菩萨、普贤菩萨、观世音菩萨、观月菩萨、普音菩萨、普眼菩萨、莲华眼菩萨、广眼菩萨、普行菩萨、普戒菩萨、智意菩萨、莲花意菩萨、胜意菩萨、上意菩萨、金刚意菩萨、狮子游戏菩萨、狮子吼菩萨、大音王菩萨、妙音菩萨、无染菩萨、月光菩萨、日光菩萨、智光菩萨、智德菩萨、贤德菩萨、华德菩萨、文殊师利菩萨，十六贤士跋陀婆罗菩萨为上首，贤劫菩萨弥勒菩萨为上首，四天王天四王为上首，三十三天帝释为上首，夜摩诸天须夜摩王为上首，兜率陀天[月*册]兜率陀王为上首，化乐天善化王为上首，他化自在天自在王为上首，诸梵天大梵王为上首，首陀婆娑天摩醯首罗为上首。</p>
  <p>复有诸阿修罗王——婆利阿修罗王、罗睺阿修罗王，如是等无量百千诸大阿修罗王。</p>
  <p>复有诸龙王——阿耨大池龙王、摩那斯龙王、娑伽罗龙王、婆修吉龙王、德叉迦龙王，各将眷属无量百千。</p>
  <p>耆阇崛山纵广四十由旬地及虚空靡有间隙，天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，一心合掌恭敬如来。</p>
  <p>尔时，世尊百千大众前后围绕，供养恭敬，尊重赞叹。如来面门放大光明，遍照十方无量世界，还至佛所，右绕三匝，从面门入。</p>
  <p>东方去此过十恒河沙佛世界，有佛国土名曰庄严，佛号普光如来、应供、正遍知、明行足、善逝、世间解、无上士、调御丈夫、天人师、佛、世尊，今现在世为诸菩萨摩诃萨说一乘正法。彼佛国土尚无声闻、辟支佛名，况复修其法者？诸菩萨众皆不退转阿耨多罗三藐三菩提！其土众生不因饮食，但资禅定。日月星光皆悉不现，唯佛光明照曜其国。无诸山陵，地平如掌。</p>
  <p>有一菩萨名曰离障，与百千菩萨至其佛所，偏袒右肩，右膝著地，合掌向佛，头面作礼而白佛言：“世尊，以何因缘有斯光明照此国土？”</p>
  <p>时，普光如来告离障菩萨摩诃萨言：“善男子，西方去此过十恒河沙世界，有佛国土名曰娑婆，佛号释迦牟尼如来、应供、正遍知、明行足、善逝、世间解、无上士、调御丈夫、天人师、佛、世尊，今欲为诸菩萨说摩诃般若波罗蜜，以是因缘放此光明。”</p>
  <p>时，离障菩萨白彼佛言：“我今欲往娑婆世界，礼敬供养释迦如来，听受正法。”</p>
  <p>彼佛告言：“善男子，今正是时。”</p>
  <p>尔时，离障菩萨蒙佛听许，即与无量菩萨眷属来娑婆世界，至耆阇崛山顶，礼佛足，右绕三匝，退坐一面。</p>
  <p>南方去此过十恒河沙世界，有佛国土名清净华，佛名日光，十号具足，菩萨名日藏。</p>
  <p>西方去此过十恒河沙世界，国名宝华，佛名功德光明，十号具足，菩萨名功德藏。</p>
  <p>北方去此过十恒河沙世界，国名清净，佛号自在王，菩萨名广闻。</p>
  <p>东南方去此过十恒河沙世界，国名火焰，佛号甘露王，菩萨名不退转。</p>
  <p>西南方去此过十恒河沙世界，国名功德清净，佛号智炬，菩萨名大慧。</p>
  <p>西北方去此过十恒河沙世界，国名悦意，佛号妙音王，菩萨名功德聚。</p>
  <p>东北方去此过十恒河沙世界，国名慧庄严，佛名智上，菩萨名常喜。</p>
  <p>上方去此过十恒河沙世界，国名不动，佛号金刚相，菩萨名宝幢。</p>
  <p>下方去此过十恒河沙世界，国名月光明，佛号金刚宝庄严王，菩萨名宝信，皆亦如是。</p>
  <p>尔时，众中有一天王，名钵婆罗，即从座起，偏袒右肩，右膝著地，合掌向佛，头面作礼而白佛言：“世尊，我今欲问，若蒙佛许乃敢陈疑。”</p>
  <p>尔时，佛告胜天王言：“大王，如来、应供、正遍知，随所疑问，当为解说。”</p>
  <p>尔时，胜天王欢喜踊跃得未曾有，即白佛言：“世尊，云何菩萨摩诃萨修学一法通达一切法？”</p>
  <p>佛告胜天王言：“大王，善哉！善哉！快问是事，谛听！谛听！善思念之，如王所问，当分别释。”</p>
  <p>“善哉！世尊，唯然愿闻。”</p>
  <p>佛告胜天王言：“大王，菩萨摩诃萨修学一法通达一切法者，所谓般若波罗蜜。菩萨摩诃萨修学般若波罗蜜，则能通达檀波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜、优波憍舍罗波罗蜜、尼坻波罗蜜、婆罗波罗蜜、阇那波罗蜜。</p>
  <p>“大王，云何菩萨摩诃萨学般若波罗蜜行檀波罗蜜？菩萨摩诃萨以清净心，无所希望为他说法，不求名利但令灭苦，不见我说，不见听者，无二无别自性离故，是名菩萨摩诃萨学般若波罗蜜行法檀波罗蜜。菩萨摩诃萨学般若波罗蜜行无畏檀波罗蜜，观诸众生犹如父母、兄弟、亲戚，令一切众咸亲附我。何以故？无始世来流转六道皆为亲戚。若有众生在怖畏难，菩萨摩诃萨尚以身命而救拔之，况应加恼？不见我施无畏，不见受者，无二无别自性离故。菩萨摩诃萨学般若波罗蜜行资生檀波罗蜜，随诸众生资养之物种种布施令受十善，不见我施善及他受施，无二无别自性离故。菩萨摩诃萨学般若波罗蜜行不望报檀波罗蜜，凡行施时不望果报，菩萨法尔自应布施，不见我行，不见施报，无二无别自性离故。菩萨摩诃萨学般若波罗蜜行大悲檀波罗蜜，见诸众生贫穷老病无救济者，起大悲心而发誓愿：‘我得阿耨多罗三藐三菩提，为诸众生作归依处。’以少善根回向菩提为众生故，亦不分别我能救济及受救者，无二无别自性离故。菩萨摩诃萨学般若波罗蜜行恭敬檀波罗蜜，随他所须，菩萨摩诃萨身自取物，不令彼倦敬心授与，不见我能敬，不见彼受敬，无二无别自性离故。菩萨摩诃萨学般若波罗蜜行尊重檀波罗蜜，于诸众生悉起师僧及父母想，以尊重心合掌恭敬，若无财物惠以善言，不见我能尊重、他可重者，无二无别自性离故。菩萨摩诃萨学般若波罗蜜行供养檀波罗蜜，若见寺塔则应香华、灯油、扫洒供养，若见尊像毁坏、正法缺损则应治葺，若见众僧四事供养，不见我能供养、彼可供者，无二无别自性离故。菩萨摩诃萨学般若波罗蜜行无依止檀波罗蜜，不作是念，以此布施愿得生天或求天王，愿得生人若求人王，乃至阿耨多罗三藐三菩提亦不希取。无所得故，是名菩萨摩诃萨学般若波罗蜜通达檀那波罗蜜。</p>
  <p>“大王，菩萨摩诃萨学般若波罗蜜行尸罗波罗蜜，作是思惟：‘佛阿含教及毗尼中说波罗提木叉，菩萨摩诃萨应学不见戒相及我能持，不著戒，不著见，不著我。’菩萨摩诃萨学般若波罗蜜，作是思惟：‘阿耨多罗三藐三菩提不止以持戒得，应当遍学菩萨戒行。’戒性清净，寂静不生自性离故。菩萨摩诃萨学般若波罗蜜，作是思惟：‘云何持戒？能断烦恼三种——贪、恚、愚痴。又各三品谓上中下，须知对治：贪欲重者修不净观，具足观身三十六物；瞋恚多者修慈悲观；多愚痴者修因缘观。’不见能观及所观法，无二无别自性离故。菩萨摩诃萨学般若波罗蜜，复作是念：‘云何菩萨摩诃萨离不正思惟？菩萨摩诃萨不生是心：我行寂静，行离，行空，诸余沙门、婆罗门在喧挠中不乐空行。’见不二别，知自性离，即灭邪念。菩萨摩诃萨学般若波罗蜜，虽知诸法离而深畏罪业，如佛所说，应持净戒修习功德乃至般若波罗蜜，少不善法不与共居，世尊所说譬如毒药多少皆害。菩萨摩诃萨学般若波罗蜜，常生怖畏信行相应。菩萨摩诃萨于空旷处独行无侣，或有沙门、婆罗门等，赍持金银、琉璃、真珠、玛瑙、琥珀、珊瑚、砗磲、白玉以寄菩萨，不起贪著无有取心，作是思惟：‘世尊所说：宁自割身取肉而食，于他之财不与弗取。’菩萨摩诃萨学般若波罗蜜持戒坚固，若魔及魔眷属以妙色形逼试菩萨，心不动摇作是思惟：‘世尊所说：一切诸法如梦幻化。’无二无别自性离故。菩萨摩诃萨学般若波罗蜜，虽勤持戒，不求生人若作人王，不求生天若作天王。身离三失，无口四过，意免三愆，如此持戒不见我能持，不见戒相，无二无别自性离故，是名菩萨摩诃萨学般若波罗蜜通达尸罗波罗蜜。</p>
  <p>“大王，菩萨摩诃萨学般若波罗蜜行羼提波罗蜜。菩萨摩诃萨于其内心常能生忍，忧悲苦恼皆悉不随；亦学外忍，若他打骂终不生瞋；亦学法忍，如世尊说：‘甚深实性无人无法，不生寂静即是涅槃’，闻如此说心不惊怖，作是思惟：‘不学是法，云何能得阿耨多罗三藐三菩提？’深观三毒如是贪瞋，于何处起？何因缘生？何因缘灭？作是观察，不见有生及可生法，不见能灭及所灭法，如是忍心相续不断，于六时中无有间隙不择境界——父母国王我则须忍，余可以威即便加恶。菩萨行忍不为报恩、名利、仁义、惭耻、怖畏，菩萨摩诃萨法应行忍，若人加害、挝打、骂辱，心不倾动。菩萨摩诃萨若作国王王等，有贫贱人骂詈耻辱，不示威刑云：‘我是王，法应治剪’，即作是念：‘我于往昔诸世尊前发大誓愿，一切众生我皆济拔令得阿耨多罗三藐三菩提。今若起瞋，则违本誓。’譬如良医发如是誓：‘世间盲翳，我悉治愈’，若自失明，岂疗他疾？如是菩萨为除众生无明黑闇，自起瞋恚，安能救彼？不见我能忍，不见可忍，无二无别自性离故，是名菩萨摩诃萨学般若波罗蜜通达羼提波罗蜜。</p>
  <p>“大王，菩萨摩诃萨学般若波罗蜜行毗梨耶波罗蜜，未灭令灭，未度令度，未脱令脱，未安令安，未学令学。菩萨如是行精进时，有诸恶魔为作留难，谓菩萨言：‘善男子，莫修此法，空受勤苦。何以故？我往昔时曾修此法，未灭令灭，未度令度，未脱令脱，未安令安，未觉令觉，空受勤苦都无实利。我从昔来多见菩萨，修学此行并皆退转，汝可回心以取声闻、辟支佛乘而自灭度。’菩萨摩诃萨即便觉知告言：‘恶魔，汝复道去，我心如金刚非汝能坏，汝若作障碍自得长夜苦。’魔即不现。若余菩萨修五波罗蜜未得般若波罗蜜者，菩萨摩诃萨如是精进，设百千劫亦能超过，况复声闻、辟支佛乘！菩萨摩诃萨行般若波罗蜜，成就佛法众恶悉离，虽行精进不疾不迟，而发大愿：‘使我得身与世尊等，眉间白毫，顶上肉髻，佛转法轮，我亦如是。’譬如真金，众宝莹饰则为严净；菩萨精进亦复如是，远离垢秽所谓懒惰、懈怠、疲极、不自觉知、不正思惟，离此垢秽即获清净智慧功德而共庄严，身不疲劳，心无厌怠，障道恶法一切不善皆悉灭除，其有助道向涅槃法悉令增长，少恶不起，何况其多！假使十方恒沙世界满中大火如阿鼻狱，此世界外有一众生可度脱者，菩萨摩诃萨能从中过，况多众生！不作是念：‘无上菩提不易可得，菩萨修行如救头燃，百千万劫如此重担难可荷负。’作是思惟：‘过现诸佛皆修此行成阿耨多罗三藐三菩提，我亦如是正应修习，宁百千劫处地狱中使众生度，终不弃舍速取涅槃。’如是精进，心不自高于他不下，不见我能行及所行法，无二无别自性离故，是名菩萨摩诃萨学般若波罗蜜通达毗梨耶波罗蜜。</p>
  <p>“大王，菩萨摩诃萨学般若波罗蜜行禅波罗蜜，深种善根于大乘中，世世生生多习妙行近善知识，不生贫贱常在婆罗门、刹利大姓，正信三宝增长善法，因宿善根作如是念：‘众生长夜流转六道，苦轮不息皆由贪爱。’菩萨摩诃萨起厌离心，知从虚妄分别而有，修多罗中方便种种，说欲过患如槊、如矛、如刀、如蛇、如泡，臭秽不净无常，云何智人贪著此法？即剃须发出家修道，未见令见，未得令得，未证令证。闻说受持若世谛、第一义谛，如实修行，如法观察，所谓正见、正分别、正精进、正语、正业、正命、正念、正定。</p>
  <p>“远离喧杂不求名闻，供养恭敬，身心精进，常无休息。思惟此心多行何境？若善、若恶、无记境界。若行善境，则勤精进增长善根。三十七品以治诸恶不善之法。恶不善者——贪、恚、愚痴。贪欲三品谓上中下：其上品者，若闻欲名遍身战动，心踊欢悦，不观欲过，厌离不生，无惭无愧——何谓无惭？经游独行恒思欲境，心心相续，唯见妙好，不知过患，若其父母及余尊长呵彼所欲，于所尊前不觉起诤，是名无惭——此人命终当生恶趣；中品欲者，若离境界，不恒生心；下品欲者，但共言笑，欲情即歇。瞋亦三品：上品瞋者，愤恚若发心惛目乱，或造五逆若谤正法，及大重罪五逆之恶，于百分中不及其一；中品瞋者，以瞋恚故若造诸恶，即生悔心；下品瞋者，心无嫌恨但口呵毁，随生悔过。痴亦如是。</p>
  <p>“虽作是观，知一切法如幻、梦、响、乾闼婆城，虚妄不实颠倒故见，灭外境界，内心寂静，不见我能行及所行法，无二无别自性离故，是名菩萨摩诃萨学般若波罗蜜通达禅波罗蜜。</p>
  <p>“大王，菩萨摩诃萨学般若波罗蜜行般若波罗蜜，正智观色、受、想、行、识，不见色生，不见色集，不见色灭，受、想、行、识亦复如是。何以故？自性皆空，无有真实，但虚名字而行般若波罗蜜化诸众生，终不为说无业果报；一切诸法如梦如幻，无我、无人、无众生、无寿者、无养育，而说有业果报。菩萨摩诃萨如是修行般若波罗蜜，恶魔不能得便。何以故？近善知识，成助菩提，离世间法，于诸如来甚深正法欢喜赞叹。若天、若魔、沙门、婆罗门，除佛正智，无及菩萨。不见我能行及所行法，无二无别自性离故，是名菩萨摩诃萨学般若波罗蜜通达般若波罗蜜。</p>
  <p>“大王，菩萨摩诃萨学般若波罗蜜行优波憍舍罗波罗蜜，菩萨摩诃萨善巧回向阿耨多罗三藐三菩提。若见华果，日夜六时供养诸佛及菩萨众，以此善根回向菩提，华树、果树亦复如是；若闻如来修多罗中说甚深义，信乐受持为众生说，以此善根回向菩提；若见如来塔庙形像，香华供养，令诸众生离破戒香，获得如来清净戒香；扫洒涂地，令诸众生威仪齐整华盖覆罩，令诸众生皆离恼热；入僧伽蓝，愿诸众生悉入涅槃；若出伽蓝，愿诸众生出魔境界；开伽蓝门，作如是愿，以出世智为诸众生启未开门；若见关闭，愿为众生关闭恶趣及以三有；坐时念言，愿诸众生坐菩提座；若右胁卧，愿诸众生皆得涅槃；起时念言，愿诸众生起离诸惑；若洗脚足，愿诸众生远离尘垢；礼佛旋塔，愿诸众生成天人师；若有外道邪见难化，即自念言：‘我为彼师必不肯信，且作同学或为弟子。’虽处彼众戒行多闻胜诸外道，因尔降伏尊事为师言必信受，毁其邪法为说涅槃，令入正教精修梵行，禅定三昧得诸神通；见多欲者，化为女人第一端正，令彼爱著，倏忽之顷示现无常，色变胖胀烂坏臭处，使其憎恶起厌离心，即复本形为菩萨像而为说法，令发阿耨多罗三藐三菩提心成无上果；见大乘人离善知识学二乘道，不得其果唐失大乘，观彼根性即为说法入无上道，未发心者化令发心，已发心者教使坚固；见持戒人犯少轻罪，不解忏悔，懈退忧愁，不复修道，即为说法，对治忏除，令道胜进。菩萨摩诃萨少欲知足唯求法利，为众生说供养如来，成就六波罗蜜：说法供养，是为檀波罗蜜；行不违言，是尸波罗蜜；若天、若魔不能坏乱，是羼提波罗蜜；心心相续不觉疲倦，是毗梨耶波罗蜜；专心一念不缘异境，是禅波罗蜜；说法供养不见我、我所，是般若波罗蜜；不见我能行及所行法，无二无别自性离故，是名菩萨摩诃萨学般若波罗蜜通达方便波罗蜜。</p>
  <p>“大王，菩萨摩诃萨学般若波罗蜜行尼坻波罗蜜。菩萨发愿：‘不为有乐出离三界求二乘道。’作大愿言：‘一切众生、众生所摄皆入涅槃，然后我身乃成正觉。未发心者即令发心，已发心者令其修行，已修行者令得菩提，得菩提者请转法轮，乃至分身舍利起塔供养。’复作愿言：‘若有世界诸佛成道悉无天魔，愿自智慧发无上心不由外缘。’又愿：‘我身常在世间，一切众生悉令成就。’愿：‘新发意诸菩萨等，若闻如来说甚深法心不惊怖，无边佛道，无边佛境，无边大悲，愿诸众生皆悉通达。’又愿‘我身常生秽国不生净土。’何以故？譬如病人，乃须医药，无疾不须。不见我能行及所行法，无二无别自性离故，是名菩萨摩诃萨学般若波罗蜜通达愿波罗蜜。</p>
  <p>“大王，菩萨摩诃萨学般若波罗蜜行婆罗波罗蜜。菩萨摩诃萨能伏天魔，摧诸外道，具足功德智慧力故。一切佛法无不修行，无不证见，以神通力用一毛发，能举阎浮提乃至四天下、三千大千世界乃至无量百千世界，能于空中取种种宝施诸众生，十方无量无边世界诸佛说法无不闻持。不见我能行及所行法，无二无别自性离故，是名菩萨摩诃萨学般若波罗蜜通达力波罗蜜。</p>
  <p>“大王，菩萨摩诃萨学般若波罗蜜行阇那波罗蜜。菩萨摩诃萨观五阴，生不见实生，灭非实灭，作是思惟：‘此五阴空，无我、无人、无众生、无寿者、无养育。凡夫众生虚妄著我，五阴非我，阴中无我，我非五阴，我中无阴。凡夫愚惑不如实知，流转生死如旋火轮。一切诸法自性本空，无生无灭，缘合谓生，缘散为灭，自性非无是故不生，自性非有是故无灭。’菩萨摩诃萨一切境界无有一法不通达者，修行如是智波罗蜜，二乘、外道不能掩蔽，以智观察从初发心至入涅槃皆悉明了，能以一法知一切境，一切境界即是一法。何以故？如如一故。不见我能修及所修法，无二无别自性离故，是名菩萨摩诃萨行般若波罗蜜通达智波罗蜜。”</p>
  <h2>显相品第二</h2>
  <p>尔时，胜天王即从座起，偏袒右肩，右膝著地，合掌向佛，头面作礼而白佛言：“世尊，是般若波罗蜜甚深！何者是般若波罗蜜相？”</p>
  <p>佛告胜天王言：“如地、水、火、空相，般若波罗蜜相亦复如是。”</p>
  <p>“世尊，云何地相？”</p>
  <p>佛言：“普遍广大，难可度量，是为地相，般若波罗蜜相亦复如是。何以故？如如普遍广大难思量故。</p>
  <p>“大王，一切药草皆依地生，一切善法皆依般若波罗蜜生。又如土地，增之不喜，减之不瞋，离我、我所，无二相故；般若波罗蜜亦复如是，赞叹不增，毁呰不减，离我、我所，无二相故。世间行来，举足下足悉依于地；若求善道，趣向涅槃，应当依是般若波罗蜜。又如大地，出种种宝；般若波罗蜜亦复如是，生出世间种种功德。又如大地，虫、蚁、蚊、虻种种诸苦不能倾动；般若波罗蜜亦复如是，离我、我所，不可倾动。又如大地，若闻师子、龙、象之声终无惊怖；般若波罗蜜亦复如是，天魔外道不能恐惧。何以故？不见有人，不见有法，自性空故。</p>
  <p>“又如水大，从高赴下，一切善法皆向般若波罗蜜。又如水大，能润草木得生华果；般若波罗蜜亦复如是，润诸三昧，生助道法，成一切智树，得佛法果利益众生。又如水大，渍草木根，能使倾拔随流而去；般若波罗蜜亦复如是，一切诸见烦恼习气，根本悉灭，永不复生。又如水大，性本清净，无垢不浊；般若波罗蜜亦复如是，体无烦恼故名清净，离诸惑故名为无垢，一相非异故名不浊。如人夏热，遇水清凉；热恼众生闻般若波罗蜜，亦即清凉。如人患渴，得水乃止；求出世法得般若波罗蜜，思愿亦止。又如水泉甚深难入，般若波罗蜜亦复如是，诸佛境界甚深难入。又如坑坎之处水悉平等，般若波罗蜜亦复如是，一切声闻、辟支佛及诸凡夫皆悉平等。又如水能洗地悉得清净，菩萨摩诃萨通达般若波罗蜜，离诸烦恼即得清净。何以故？自性清净离诸惑故。</p>
  <p>“又如火大能烧一切树木药草，不作是念‘我能烧物’；般若波罗蜜亦复如是，能灭一切烦恼习气，亦不作念‘我能除灭’。又譬如火悉能成熟一切诸物，般若波罗蜜亦能成熟一切佛法。又譬如火悉能干竭一切湿物，般若波罗蜜亦复如是，竭诸漏流永不复起。假使火聚在雪山顶，若一由旬至十由旬皆悉能照，而无是念‘我能照远’；般若波罗蜜亦复如是，皆悉能照声闻、缘觉及以菩萨，亦不作念‘我能照彼’。又如禽兽，夜见火光恐怖远避；薄福凡夫及以二乘，若闻般若波罗蜜恐惧舍离，般若波罗蜜闻名尚难，况复修学！如夜远行，迷失道路，若见火光即生欢喜，知有聚落疾往投趣，至则安隐永无怖畏；生死旷野有福德人，若闻般若波罗蜜，生大欢喜归趣受持，永离烦恼心得安乐。如世间火贵贱共同，般若波罗蜜亦复如是，凡圣等有。又如婆罗门、刹利咸供养火，诸佛菩萨咸皆供养般若波罗蜜。又如小火能烧三千大千世界，般若波罗蜜亦复如是，若闻一句，则能焚烧无量烦恼。</p>
  <p>“大王，般若波罗蜜，离垢无著寂静无边，无边智慧等达法性，犹如虚空性无所住，离相境界过诸觉观，心心数法无有分别，无生无灭自性离故。</p>
  <p>“大王，菩萨摩诃萨行般若波罗蜜，世间希有，利益众生犹如日月一切受用。</p>
  <p>“又譬如月，能除热恼；般若波罗蜜亦复如是，能除一切烦恼热毒。又譬如月，世间乐见；般若波罗蜜亦复如是，一切圣人之所乐见。又如初月，日日增长；菩萨摩诃萨亲近般若波罗蜜，从初发心乃至菩提渐次增长。如黑分月，日日渐尽；菩萨摩诃萨修行般若波罗蜜，烦恼结使次第灭尽。如世间月，婆罗门、刹利咸所赞叹；若善男子、善女人亲近般若波罗蜜，一切世间天、人、阿修罗皆所赞叹。如月游行遍四天下，般若波罗蜜亦复如是，若色若心无处不遍。如世间月，常自庄严；般若波罗蜜亦复如是，自性庄严。何以故？不生不灭，性本清净，遍一切法自性离故。</p>
  <p>“如世间日，破一切暗，而不作念‘我能破暗’；般若波罗蜜亦复如是，能破无始一切烦恼，亦不作念‘我破烦恼’。又譬如日，开敷莲华，而不作念‘我开莲花’；般若波罗蜜亦复如是，能开菩萨亦无是念。又譬如日，遍照十方，不作是念‘我能遍照’；般若波罗蜜亦复如是，能照无边而无照相。又如见东方赤，则知日出不久；若闻般若波罗蜜，当知去佛不远。如阎浮提人，若见日出生大欢喜；若世间中有般若波罗蜜名字，一切圣人皆大欢喜。又如日出，月及星宿光悉不现；菩萨摩诃萨行般若波罗蜜，二乘、外道德亦不现。又如日出，方见坑坎高下之处；菩萨摩诃萨行般若波罗蜜，世间乃知邪正之道。何以故？般若波罗蜜自相平等，不生不灭，性是离故。</p>
  <p>“大王，菩萨摩诃萨行般若波罗蜜，多修空行，无所住著修道离障，远恶知识亲近诸佛，心心相续念佛不断，通达平等随顺法界，神通游戏十方国土，于其本处都不动摇，见诸佛法犹如现前。</p>
  <p>“虽处世间世法不染，犹如莲花生在淤泥；菩萨摩诃萨虽处生死，以般若波罗蜜方便力故而不染著。何以故？般若波罗蜜不生不灭，自相平等，不见不著，性是离故。又如莲华不停水滴，菩萨摩诃萨行般若波罗蜜，一不善法不得暂住。又如莲华所在悉香，菩萨摩诃萨行般若波罗蜜，若在城邑、聚落、人间、天上悉具戒香。又如莲华体性清净，婆罗门、刹利、长者、居士之所爱重；菩萨摩诃萨行般若波罗蜜，天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，菩萨诸佛咸所爱敬。又如莲华始欲敷启能悦众心，菩萨摩诃萨行般若波罗蜜，面门欢笑曾无颦蹙能悦众生。又如世人梦见莲花亦是吉相，一切人天乃至梦中，闻见菩萨行般若波罗蜜亦是吉祥，况当真见！又如莲华初始生时，若人非人之所爱护；菩萨摩诃萨始学般若波罗蜜，诸佛、菩萨、释、梵、诸天之所卫护。</p>
  <p>“菩萨摩诃萨行般若波罗蜜，兴如是心，如理通达诸波罗蜜，满足佛法，教化众生，坐菩提树，成就阿耨多罗三藐三菩提，转正法轮，世间沙门、婆罗门、天魔，释、梵所不能转。化度十方无边世界一切众生，平等济拔于生死海，皆悉安置般若波罗蜜中，无归、无依、无救护者为作救护，欲见佛者即为示之作师子吼，神通游戏叹佛功德令众渴仰。其心清净而不转移，意无谄曲远离邪念，所谓不念声闻、辟支佛法，尽诸垢秽无复烦恼，身无伪行离邪威仪，口无巧言如实而说，受恩常感轻恩重报，心不怀憾口恒软语。如是修习清净之心，不见能污，不见可染，无二无别自性离故。</p>
  <p>“大王，菩萨摩诃萨行般若波罗蜜，能信如来三种清净，作是思惟：‘修多罗说如来法身、寂静身、无等等身、无量身、不共身、金刚身。’于此决定，心无疑惑，是名能信如来身净。</p>
  <p>“复次思惟：‘修多罗说如来口净，如为凡夫授作佛记，亦为菩萨授记成佛。’信如是言，不相违背。何以故？如来永离一切过失，无诸垢秽，无有烦恼，寂静清净，若天、若魔、沙门、婆罗门、若梵，能得如来口业失者无有是处，是名能信如来口净。</p>
  <p>“复次，修多罗说如来意净，诸佛世尊心所思事，若声闻、辟支佛、菩萨、一切天人无能知者。何以故？如来之心甚深难入，非诸觉观，离思量境，无有边量同虚空界，如是信知，心不疑惑，是名能信如来意净。</p>
  <p>“复次，菩萨摩诃萨行般若波罗蜜，作是思惟：‘如佛所说，菩萨摩诃萨为诸众生不怖不疲，荷负重担。其心坚固，曾无退转，次第修习诸波罗蜜，成就佛法无有障碍无边无等不共之法，所言决定，其性勇猛，成就如来广大之事。’菩萨摩诃萨于是事中，不疑不惑，深心信受。菩萨摩诃萨行般若波罗蜜，作是思惟：‘菩萨摩诃萨行般若波罗蜜，坐道场时，能得无碍清净天眼、天耳、他心智、宿命智、漏尽智，于一念中通达三世平等智，如实观察一切世间：如是众生具身恶行、口恶行、意恶行，毁谤圣人，邪见造邪业，身坏命终当堕恶道；如是众生具身善行、口善行、意善行，不谤圣人，正见正业，身坏命终当生善道。’如实观察众生界已，作如是念：‘我昔发愿行菩萨道，自觉觉他，此愿应满。’菩萨摩诃萨行般若波罗蜜，于如是事不疑不惑，如实信受。</p>
  <p>“大王，菩萨成佛所名为觉处，自觉名正觉，成就众生名正遍觉。</p>
  <p>“大王，如是菩萨摩诃萨行般若波罗蜜，信知如来出兴于世。</p>
  <p>“大王，菩萨摩诃萨行般若波罗蜜，闻说一乘即便信受。何以故？诸佛所说真实不虚，种种余乘皆佛乘出。如阎浮提种种城邑、聚落别名，并属此洲，如是诸乘种种名说，皆属佛乘。复作是念：‘如来世尊善巧方便，种种说法皆实不虚。何以故？世尊说法随众生性，是故分别说有三乘，其实一道。’菩萨摩诃萨行般若波罗蜜，复作是念：‘如来说法深远音声，真实不虚。何以故？释梵天等以少功德，尚复能有深远音声，何况如来无量亿劫积习功德！’菩萨摩诃萨行般若波罗蜜，作如是念：‘如来说法不违众根，若上中下皆使成就，众生各谓独为我说，诸佛本来无说无示。’菩萨摩诃萨于如此事不疑信解。</p>
  <p>“大王，菩萨摩诃萨行般若波罗蜜，得心微细，作是思惟：‘世间炽然大火之聚，所谓贪欲火、瞋恚烟、愚痴暗，云何当令一切众生皆得出离？若能通达诸法平等，名为出离。’如实知法犹如幻相，善观因缘而不分别。菩萨摩诃萨行般若波罗蜜，作是思惟：‘诸法无本而有业报，诸佛菩萨凡所发言我知其意，既知意已即思量义，思量义已即见真实，见真实已济度众生。’</p>
  <p>“大王，菩萨摩诃萨行般若波罗蜜，善巧方便为众说法，所谓一切诸法，皆悉无我、无众生、无养育、无人、无作者、无觉者、无生者、无见者，空无所有非自在性，虚妄分别因和合生。</p>
  <p>“大王，若说诸法皆悉无我乃至无见者，为称理说空无所有，乃至生缘亦复如是。</p>
  <p>“大王，夫其说法随顺法相，是名称理；不违法相与法相应，得入平等显现义理，名巧说法。</p>
  <p>“大王，菩萨摩诃萨行般若波罗蜜得无碍辩才，所谓无著辩才、无尽辩才、相续辩才、不断辩才、不怯弱辩才、不惊怖辩才、不共辩才、天人所重辩才、无边辩才。菩萨摩诃萨行般若波罗蜜得清净辩才，所谓不嘶喝辩才、不迷乱辩才、不怖畏辩才、不高慢辩才、义具足辩才、味具足辩才、不拙涩辩才、应时节辩才。</p>
  <p>“大王，菩萨摩诃萨行般若波罗蜜，离大众威德畏故不嘶喝，坚住不怯智故不迷乱，菩萨处众如师子王故无怖畏，离诸烦恼故不高慢，不说无义通达法相故义具足，善解书论文字世智故味具足，无量劫来习巧方便语故不拙涩。如是说法随顺四时，春如春说秋冬亦尔，应前说者不中后说，应后说者不前中说，应中说者不前后说，善知时故。</p>
  <p>“大王，菩萨摩诃萨行般若波罗蜜，所得辩才令众欢喜，所谓爱语、面门常笑、不曾嚬蹙、发词有义、能称如实、所说决定、不欺侮人、种种乐说，以柔软言令众欢喜，颜色宽和使他亲附，随义而说闻者悟解，称法相说为利益故，平等为说心无偏党，作决定说无虚妄言，种种乐说随众根性令得欢喜。</p>
  <p>“大王，菩萨摩诃萨行般若波罗蜜成大威德。何以故？非器不闻故。”</p>
  <p>尔时，胜天王即白佛言：“世尊，菩萨摩诃萨行般若波罗蜜，其心平等，云何不为非器者说？”</p>
  <p>佛告胜天王言：“大王，般若波罗蜜性自平等，不见器，不见非器，不见能说及以所说，众生虚妄见说不说。何以故？般若波罗蜜不生不灭，无相分别，犹如虚空一切遍满，众生亦尔不生不灭，声闻、辟支佛、菩萨及佛亦复如是。无名字法假立名字，云是众生，云是般若，云有能说，云有所说，云有听者。第一义中同是一相，所谓无相。菩萨摩诃萨行是甚深般若波罗蜜，威德重故非器不闻。</p>
  <p>“大王，般若波罗蜜不为非器众生说，不为外道说，不为不尊重者说，不为不正信者说，不为求法贸易者说，不为贪利养者说，不为嫉妒者说，不为盲聋哑说。何以故？菩萨摩诃萨行般若波罗蜜时，心无悭吝，不秘深法，非于众生无大慈悲，不舍众生。众生宿世善根，得见如来及闻正法，诸佛如来本无说心为此为彼，但障重者虽复在近而不见闻。”</p>
  <p>尔时，胜天王白佛言：“世尊，何等众生堪闻诸佛菩萨说法？”</p>
  <p>佛告胜天王言：“大王，具正信者，诸佛菩萨即为说法，根性纯熟堪为法器，于过去佛曾种善根，心无谄曲威仪齐整，不求名利亲近善友，利根性人说文知义，为法精进不违佛旨。大王，诸佛菩萨为如是等众生说法。</p>
  <p>“大王，菩萨摩诃萨行般若波罗蜜，能作法师善巧说法，云何巧说？说法为利益佛法而说佛法竟不可见，虽说波罗蜜而波罗蜜竟不可得，虽说菩提而说菩提竟不可得，虽断烦恼而说烦恼竟不可得，虽为涅槃而说涅槃竟不可得，虽为须陀洹、向须陀洹果乃至阿罗汉、向阿罗汉果而四果向竟不可得，虽为辟支佛果而辟支佛果竟不可得，断除我见而说我见竟不可得，说有业报而说业报竟不可得。何以故？名字所得非是实法，法非名字非言境界，法非可议非心所量。名字非法，法非名字，但以世谛虚妄假名有说，无名字法说为名字。名字是空，空无所有；无所有者，非第一义；非第一义，即是虚妄凡夫之法。</p>
  <p>“大王，是名菩萨摩诃萨善巧说法。菩萨摩诃萨行般若波罗蜜，以方便力得无碍辩才，随众生根性说是甚深般若波罗蜜。”</p>
</body></html>