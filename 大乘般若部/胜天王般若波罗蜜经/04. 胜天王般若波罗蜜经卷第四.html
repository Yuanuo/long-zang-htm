<!DOCTYPE html>
<html>
<head>
  <meta charset="utf-8"/>
  <meta name="author" content="月婆首那/陈"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>胜天王般若波罗蜜经卷第四</title>
</head>
<body>
  <h1 class="head">胜天王般若波罗蜜经卷第四</h1>
  <h2>平等品第六</h2>
  <p>尔时，胜天王即从座起，偏袒右肩，右膝著地，向佛合掌，头面作礼而白佛言：“世尊，如佛所说法性平等，何者是平等？等何法故名为平等？”</p>
  <p>佛告胜天王言：“大王，等观诸法不生不灭，自性寂静名为平等；一切烦恼虚妄分别不生不灭，自性寂静名为平等；名相妄想不生不灭，自性寂静名为平等；灭诸颠倒不起攀缘，名为平等；能缘心灭，无明有爱即皆寂静，痴爱灭故不起我、我所，名为平等；我、我所灭，名色寂静，名为平等；名色灭故边见不生，名为平等；灭断常故，身见寂静，名为平等。</p>
  <p>“大王，能取所取、一切烦恼、障善法者依身见生，菩萨摩诃萨能灭身见，一切诸使皆悉寂静，作愿亦息。譬如大树拔除根株，枝条枯死，如人无首，命根即绝；一切烦恼亦复如是，若断身见，余使自灭。</p>
  <p>“大王，若人能观诸法无我，能取可取皆悉寂静。”</p>
  <p>胜天王白佛言：“世尊，云何生我见，障真实理？”</p>
  <p>佛告胜天王言：“大王，于五阴身妄执有我，即生我见。真实之法自性平等，无能所执我见相，违是故为障。</p>
  <p>“大王，如是我见不在内、不在外、不在内外，若无所住，名为寂静，即是平等。远离我见，通达平等，名真实空观。空、无相、无愿，自性寂静，不生不灭，不取不著，远离我见，名为平等。</p>
  <p>“大王，所言我者，无来无去，无有真实，虚妄分别，法从妄有亦是虚妄。菩萨摩诃萨行般若波罗蜜，观如是法远离虚妄，是故名为寂静平等。</p>
  <p>“大王，能取可取则名为然，离名寂静；惑障为然，离为寂静。菩萨摩诃萨善巧方便行般若波罗蜜，能如实知诸烦恼灭，为增善法断除烦恼，不见可生，不见可灭，名为平等；修波罗蜜远离魔障，不见可修，不见可离，名为平等；菩萨常缘助菩提法，不起声闻、辟支佛心，于助菩提、声闻、缘觉不见异相，名为平等；缘萨婆若，心不休息常修空行，以大悲力不舍众生，名为平等。</p>
  <p>“大王，菩萨摩诃萨具足方便行般若波罗蜜，即得心缘自在、心缘无相而修菩提，不见无相及菩提异，名为平等；心缘无愿不舍三界，不见无愿及三界异，名为平等。观身不净心住清净，观行无常心住生死而不厌离，观众生苦住涅槃乐，观法无我于诸众生起大悲心，常为众生说不净药不见贪病，常说大慈不见瞋忿，常说因缘不见愚痴，等集病者说无常乐不见等病及无常异——如是菩萨摩诃萨以方便力行般若波罗蜜，于一切法心缘自在，缘离欲法为化声闻，缘离瞋法化辟支佛，缘离痴法为化菩萨，缘一切色愿得佛色；无所得故，心缘众声愿得如来微妙音声，心缘众香愿得如来清净戒香，心缘诸味愿得如来味中第一大丈夫相，心缘诸触愿得如来柔软手掌，心缘诸法愿得如来寂静之心，心缘布施为得成就相好之身，心缘尸罗为得清净佛之国土，心缘忍辱愿得如来大梵音声净光明身，心缘精进为度众生，心缘禅定为得成就诸大神通，心缘般若为断一切诸见烦恼，心缘大慈平等无碍令诸众生皆得安乐，心缘大悲为护正法，心缘大喜为得说法悦乐众生，心缘大舍不见众生烦恼结使。</p>
  <p>“大王，菩萨摩诃萨以方便力行般若波罗蜜，不见二事名平等行，心缘四摄为教化众生：缘嫉妒过为舍资财，缘破戒失为住净戒，缘瞋恚失为得忍辱，缘懒惰失为成佛力，缘散乱失为得如来寂静禅定，缘粗智失为成如来无碍智慧，心缘声闻及辟支佛为欲成就无上大乘，心缘恶趣为欲济拔一切众生，心缘诸天知一切法悉有败坏，缘诸众生知无坚实，心缘念佛为得成就禅定助道，心缘念法为得通达诸秘密藏，心缘念僧为得不退，心缘念舍为无爱著，心缘念戒为得净戒，心缘念天为成佛道诸天赞叹，心缘自身为得佛身，心缘自口为得佛口，心缘自意为得如来平等之心，心缘有为为成佛智，心缘无为为得寂静。</p>
  <p>“大王，菩萨摩诃萨行般若波罗蜜，无有一心一行空过不向萨婆若者。菩萨摩诃萨行般若波罗蜜，遍缘诸法而能不著，名忧波憍舍罗，观见诸法无不趣向菩提之者。</p>
  <p>“大王，譬如三千大千世界大地出生诸物，人无不用；菩萨摩诃萨行般若波罗蜜，所缘境界无不利益趣向菩提。譬如众色无有不因四大成者，如是菩萨所缘境界，无有一法不向菩提。何以故？菩萨摩诃萨修习诸行，皆因外缘而得成立：如因悭嫉人成就菩萨檀波罗蜜，因不知恩人成就菩萨尸波罗蜜，如因恶性瞋恚众生成就菩萨忍波罗蜜，因懒惰者成就菩萨毗梨耶波罗蜜，因散乱人成就菩萨禅波罗蜜，因诸痴钝成就菩萨般若波罗蜜。</p>
  <p>“若有众生损恼菩萨，菩萨因此不起瞋心。菩萨若见修行善法向菩提者，生己身想，犹我子心。菩萨摩诃萨，若人赞叹不生欢喜，毁不瞋恚；见苦众生则起大悲，若见受乐则生大喜。若因难化狠戾众生，菩萨则发奢摩他心；因信行者，菩萨即得知恩智慧。若见众生外恶缘强善因弱者，菩萨则起拥护之心。菩萨若见因力强者，种种方便令其受教。菩萨若见智慧开悟解义众生，则为此人说甚深法。</p>
  <p>“若有智人，菩萨则为次第说法：著文字者，为说句义；若已先学奢摩他者，菩萨为说毗婆舍那；若有先学毗婆舍那，则应为彼说诸三昧；若著持戒为说地狱，持戒不著则不说之；若著闻者为说思修；著三昧者说入般若；乐阿兰若即应为说心远离法；若有乐闻佛功德者为说圣智；为贪欲者说不净法；为瞋恚人说慈悲法；为愚痴者说缘生法；为等集者说种种法，或说不净，或说慈悲，或说因缘；调化众生为说净戒、禅定、智慧；应入佛乘而受化者，为次第说诸波罗蜜；应以抑挫而受化者，先折其辞，然后说法；种种语言而受化者，即应为说因缘譬喻，令其得解；应以深法而受化者，即应为说般若波罗蜜及方便力、无人、无我、无诸法相；著见众生为说空法；多觉观者为说无相；乐著有为则说无愿；著阴众生为说如幻；著界众生说无所有；著入众生为说如梦；著欲界者为说炽然；若著色界为说行苦；著无色界说行无常；难化众生为赞圣种；易化众生说诸禅定及无量心；若闻生天而受化者则为说乐；因声闻法而受化者为说诸谛；辟支佛法而受化者为说因缘；以菩萨法而受化者为说净心及大悲法；修行菩萨则应为说功德智慧；阿鞞跋致诸菩萨等则应为说清净佛国；一生补处则应为说庄严道场；应以佛说而受化者则为相续次第而说。</p>
  <p>“大王，菩萨摩诃萨行清净般若波罗蜜，以方便力得诸自在，说法利益无有空过。”</p>
  <p>说是菩萨自在法门时，众中三万天人发阿耨多罗三藐三菩提心，五千菩萨得无生法忍。</p>
  <p>尔时，世尊欣然微笑，诸佛法尔若微笑时，面门即放诸大光明，青黄赤白紫玻瓈色，遍照无量无边世界，上至阿迦尼吒还归佛所，右绕三匝从佛顶入。</p>
  <p>尔时，大智舍利弗即从座起，偏袒右肩，右膝著地，合掌向佛，头面作礼而白佛言：“世尊，诸佛如来无大因缘，则不现此希有瑞相。世尊今者放是光明，遍照十方无量世界，为何因缘？愿世尊说。”</p>
  <p>尔时，佛告舍利弗言：“善男子，此胜天王，过去无量无边阿僧祇劫于诸佛所修行众波罗蜜，为诸菩萨护持如是般若波罗蜜；未来之世过无量百千阿僧祇劫，成就无上菩提资粮，然后得阿耨多罗三藐三菩提，佛号功德庄严如来、应供、正遍知、明行足、善逝、世间解、无上士、调御丈夫、天人师、佛、世尊，国名严净，劫名清净。</p>
  <p>“其土丰饶，人民安乐，纯菩萨众。彼国悉以七宝庄严，所谓金、银、琉璃、玻瓈、玛瑙、砗磲、真珠七宝间错以成。其地平坦如掌，香华软草而严饰之，无诸山陵堆阜荆棘，幡华幢盖种种庄严。城名难伏，七宝罗网弥覆其上，角悬金铃，日夜六时诸天空中自作天乐，散众天香及天妙华。其土人民受乐欢喜胜他化天，人天往来不相隔碍，无三恶道。彼土众生唯求佛智无二乘名，其佛世尊为诸高行菩萨摩诃萨说清净法，无量无边菩萨眷属无有破戒、邪命、著见、盲瞎聋哑、痀背裸形、诸根缺者，皆悉具足二十八相庄严其身，佛寿八小劫，人天之众无中夭者。</p>
  <p>“善男子，彼佛世尊有如是等无量功德，若欲说法先放光明照曜国土，其诸菩萨遇斯光者，即知世尊将欲说法，我等今者宜应往听。尔时，诸天为彼世尊，敷师子座高百由旬，种种严饰无量供养，世尊座上为众说法，彼诸菩萨聪明利根，一闻悟解无我、我所，饮食资粮应念即得。”</p>
  <p>说是胜天王授记法门时，众中五万天人发阿耨多罗三藐三菩提心，皆愿未来生彼国土。</p>
  <p>尔时，胜天王闻佛世尊为其授记，心大欢喜得未曾有，涌在虚空高七多罗树。</p>
  <p>尔时，三千大千世界六种震动，诸天伎乐不鼓自鸣，散众天华以供养佛及胜天王。</p>
  <p>时，胜天王从空中下，头面礼佛，退坐一面。</p>
  <h2>现相品第七</h2>
  <p>尔时，大智舍利弗白胜天王言：“菩萨摩诃萨行般若波罗蜜，通达法性即应坐道场转法轮，何因缘故先修苦行降伏恶魔？”</p>
  <p>尔时，胜天王答舍利弗言：“善男子，菩萨摩诃萨行般若波罗蜜实无苦行，为伏外道故示现之，而彼天魔实不能坏，是欲界主故示降伏化诸众生。</p>
  <p>“舍利弗，外道自谓苦行第一，是故菩萨示现苦行能超过彼。舍利弗，或有众生但见菩萨屈一膝立，或见菩萨举两手立，或见菩萨视日而立，或见菩萨五热炙身，或见菩萨倒身而立，或见菩萨卧棘刺床，或卧牛粪，或坐方石，或复卧地，或见卧板，或卧杵上，或卧尘土，或著板衣，或著芒衣，或著草衣，或树皮衣，或复裸形，或著茅衣，或面向日随日而转，或食稗子，或见食麦，或食草根杂诸树叶，食果，食华，或食薯蓣，或见食芋，或见食藕，或六日一食，或见食豆，或食大豆，或食炒谷，或见食麻，或见食米，或见饮水而以度日，或见菩萨食一滴苏而以度日，或一滴蜜，或一滴乳，或无所食，或见眠熟。舍利弗，菩萨摩诃萨示现如是种种苦行，六年之中一事不亏。菩萨实无如是苦行，众生见有，以诸众生应以苦行而得度脱，为是等故菩萨示之，有六十那由他人安住三乘。</p>
  <p>“舍利弗，复有天人宿世善根深乐大乘，则见菩萨坐七宝台身心不动，面门喜笑入三昧定，如是六年方从定起。舍利弗，复有众生深乐大乘欲听闻者，则见菩萨端坐说法。舍利弗，此是菩萨摩诃萨以方便力行般若波罗蜜，大悲化度一切众生，能降天魔，伏诸外道。菩萨摩诃萨既经六年从定而起，随顺世法诣尼连禅河，洗浴出已于河边立，有牧牛女构百乳牛，以饮一牛，构此牛乳，用以作糜奉献菩萨，复有六亿天、龙、夜叉、乾闼婆各持饮食而来奉献，作如是言：‘大士受我供养！正士受我供养！’菩萨悉受，而彼牛女、天、龙、夜叉各不相见，一一天等各见菩萨独受其食。舍利弗，是等众生因见受供而得悟道，是故菩萨为示现之，而此菩萨实不洗浴及受供养。</p>
  <p>“舍利弗，菩萨摩诃萨行般若波罗蜜，以方便力示现行诣道场。时有地居天子名曰妙地，与诸天神扫此大地，散众妙华，种种香水而用洒之。三千大千世界须弥山下诸天之众，四天王天雨诸天华，三十三天及夜摩天空中赞叹作诸伎乐，兜率陀天珊兜率陀王以七宝网弥覆世界，四角皆悬阎浮檀金铃，悉雨众宝供养菩萨，化乐诸天善化王以阎浮檀金罗网弥覆世界，作诸伎乐雨种种华供养菩萨，他化自在诸天子与诸天、龙、夜叉、乾闼婆、阿修罗、伽楼罗、紧那罗、摩睺罗伽、人非人等各各施设种种供养。自在天子与娑婆世界主大梵天王既见菩萨行诣道场，即告一切诸梵天言：‘善男子，汝等当知：如此菩萨摩诃萨，坚固大甲而自庄严，不违本誓心无厌怠，一切菩萨行悉满足，通达教化无量众生，菩萨诸地皆得自在，于诸众生其心清净善知根性，通达如来甚深密藏过诸魔事，一切善根不随外缘，无量诸佛之所拥护，能为众生开解脱门，大将导师摧伏诸魔，大千世界独为勇猛，善施法药为大医王，解脱灌顶受法王位放智慧光，世间八法所不能染如大莲华，通达一切诸陀罗尼甚深如海，安住不动如须弥山，智慧清净无有垢秽，如摩尼珠于一切法而得自在清净梵行。善男子，菩萨摩诃萨修般若波罗蜜，以方便力行诣道场，欲降恶魔坐菩提树，为成就十力、四无畏、十八不共法，转大法轮作狮子吼，以法布施令诸众生皆悉饱满，为欲清净众生法眼，无上正法降伏外道，欲示诸佛本愿成就，于一切法而得自在。善男子，汝等可往供养菩萨。’</p>
  <p>“舍利弗，菩萨摩诃萨行般若波罗蜜，以方便力示现行诣道场，足下即现千辐轮相微妙光明。一切地狱、畜生、饿鬼遇斯光明，皆悉离苦而得安乐。及照龙宫时有迦梨迦龙王，遇此光明即告诸龙：‘此金色光来照龙宫，悉令汝等身心安乐。我于过去曾见此相有佛出兴，今此光明如昔不异，当知必有佛出世间。可办种种烧香、涂香、末香、金银、真珠、砗磲、玛瑙、珊瑚、白玉、旛华、幢盖，作诸音乐往诣菩萨宫中，好物悉赍供养。’时迦梨迦龙王与诸眷属，普兴大云降注香雨，往诣菩萨作诸伎乐施设供养，右绕菩萨而赞叹言：‘金色光明令人喜悦，决定最胜佛出无疑。种种杂宝庄严大地，凡是因地生诸草木悉变成宝，江河皆静无风浪声，推如此瑞佛出无疑。释梵日月光明不现，恶趣清净佛出无疑。譬如有人少失父母，年既长大，忽然还得，心甚欢喜，一切世间睹佛兴出亦复如是。我等已曾供养过去诸佛世尊，今值法王人中师子，则我受生为不空过。’</p>
  <p>“舍利弗，菩萨摩诃萨行般若波罗蜜，以方便力取草敷座，于菩提树右绕七匝正念端坐，下劣众生见如此相。舍利弗，复有高行诸大菩萨，见八万四千天子敷八万四千大师子座，众宝合成七宝罗网弥覆其上，四角金铃处处皆有，幡华、幢盖、缯彩罗列。尔时，菩萨遍此八万四千座上一一皆坐，而诸天子自不相见，各谓菩萨独坐我座成阿耨多罗三藐三菩提，以是因缘心生欢喜得未曾有，皆证阿鞞跋致。</p>
  <p>“舍利弗，菩萨摩诃萨行般若波罗蜜，以方便力即放眉间白毫相光照诸魔宫，三千大千世界一切魔宫皆失光明。时诸魔等各作是念：‘以何因缘我等诸宫光明不现，讵非菩萨坐于道场证阿耨多罗三藐三菩提乎？’即共观察，方见菩萨端坐道场菩提树下。时诸恶魔于自宫殿聚集魔军，无量千亿种种诸色、种种众形、种种相貌、种种头面，持种种仗、种种幢幡，种种音声若有闻者耳鼻口中并皆流血。菩萨尔时以大悲力，令魔军众不得出声。舍利弗，是名菩萨摩诃萨行般若波罗蜜方便之力。</p>
  <p>“舍利弗，菩萨行般若波罗蜜，以方便力无量亿劫行布施、持戒、忍辱、精进、禅定、智慧、慈悲喜舍、念处、正勤、神足、根、力、觉、道、奢摩他、毗婆舍那三明解脱身，金色右臂从顶自摩乃至遍身，作如是言：‘众生苦恼，我欲拔济。’而起大悲。尔时，魔王及诸眷属闻菩萨言，即皆倒仆。菩萨摩诃萨以大悲力，令诸魔众闻空中声言：‘汝等可归依持戒力仙，能施无畏救护一切众生。’魔及眷属闻此声已，犹伏在地作如是言：‘唯愿正士大士救济我命。’舍利弗，尔时，菩萨摩诃萨行般若波罗蜜，以方便力放大光明，其有遇者皆离怖畏，魔及眷属见是神力，恐怖欢喜二事交怀。</p>
  <p>“舍利弗，菩萨摩诃萨行般若波罗蜜，或有众生见是降魔，亦复有人不见此事，或有众生但见菩萨敷草而坐，或见菩萨处大狮子宝台而坐，或见菩萨在地而坐，或见空中自然而有师子之座菩萨安坐，或有众生见阿说他树为菩提树，或见波利质多罗树，或见众宝合成为菩提树，或有众生见菩提树高七多罗树，或有众生见菩提树高八万四千由旬，师子之座高四万二千由旬，或有众生遥见菩萨游戏空中，或见菩萨坐菩提树。舍利弗，菩萨摩诃萨行般若波罗蜜，以方便力示现如是种种神变化度众生。</p>
  <p>“舍利弗，菩萨摩诃萨行般若波罗蜜，以方便力现坐道场，十方恒河沙世界无量无边菩萨摩诃萨皆悉来集，住虚空中出是声言，安愍菩萨安乐欢喜：‘善哉！速疾、勇猛、精进、大吉祥事！勿生怖惧心如金刚，游戏神通利益众生，一念之顷一切智现。’舍利弗，菩萨摩诃萨坐道场时，魔来为乱亦不生瞋，一刹那心与般若波罗蜜相应，所知见觉无不通达。舍利弗，时十方恒河沙世界诸佛如来，异口同声赞言：‘善哉大士！通达自然智、无碍智、平等智、无师智，大悲庄严。’</p>
  <p>“舍利弗，菩萨摩诃萨行般若波罗蜜，以方便力能作如是种种示现，或有众生见此菩萨今始成道，或见菩萨久远成道，或见一世界四天王献钵，或见十方恒河沙世界四天王献钵。舍利弗，菩萨尔时，度众生故即受众钵，重叠掌中合而为一，其诸天王各不相见，皆谓世尊独用我钵。舍利弗，菩萨摩诃萨行般若波罗蜜，以方便力示现此事。”</p>
  <p>说是法门时，众中三万菩萨摩诃萨得无生法忍，三万六千菩萨皆不退转阿耨多罗三藐三菩提，八万人天得远尘离垢法眼净，无量无边众生发阿耨多罗三藐三菩提心。</p>
  <p>“舍利弗，复有六万天子先来献供，过去愿力若菩萨成道，必愿先受我等供养。尔时，菩萨摩诃萨以般若波罗蜜方便力故，示现欲转法轮。娑婆世界主尸弃梵王与六十八万梵天来世尊所，头面作礼，右绕七匝而发是言：‘唯愿大悲，转无上法轮！唯愿大悲，转无上法轮！’尔时，即现大师子座高四万二千由旬，种种庄严坚固安隐，十方无量释提桓因悉为如来敷师子座亦复如是。尔时，菩萨以神通力，一一诸天各见菩萨坐其座上而转法轮。菩萨摩诃萨既坐此座，十方无量无边世界皆悉震动放大光明，即入无边境界三昧。十方恒河沙世界一切众生，三恶道苦即得安乐，悉离三毒，各各相于犹如母子无复恶心。时此三千大千世界，靡有间隙如一毛孔，天、龙、夜叉、乾闼婆、阿修罗、伽楼罗、紧那罗、摩睺罗伽、人非人等悉满其中。若有众生应以苦法而受化者，闻佛说苦，应以无我、空、寂静、离、无常皆亦如是；应以如幻法而受化者闻说如幻，应以如梦、水中月、如影、如响皆亦如是；应以空、无相、无愿而受化者，即闻佛说空、无相、无愿法；或闻如来说一切法从因缘生，或闻说诸阴，或闻说诸界，或闻说诸入，或闻说苦声，或闻说集声，或闻说灭声，或闻说道声，或闻说念处，或闻说正勤，或闻说神足，或闻说根，或闻说力，或闻说觉，或闻说道，或闻说奢摩他，或闻说毗婆舍那，或闻说辟支佛法，或闻说大乘法。舍利弗，菩萨摩诃萨行般若波罗蜜，以方便力示现种种转法轮，令无量众生随其根性欢喜利益。”</p>
  <p>尔时，舍利弗白胜天王言：“菩萨摩诃萨行般若波罗蜜以方便力，甚深境界难知、难思量、难入。”</p>
  <p>尔时，胜天王答舍利弗言：“菩萨摩诃萨行般若波罗蜜功德胜事，我今所说百分不及一，百千万亿分乃至算数譬喻亦不及一，唯有如来乃能尽说。我今所说其少分者，皆承如来威神之力。何以故？诸佛境界，一生补处菩萨摩诃萨尚不能尽，况余菩萨？舍利弗，诸佛境界寂静无说，后无分别智之所能了。</p>
  <p>“舍利弗，菩萨摩诃萨欲入诸佛境界，应学般若波罗蜜、首楞严三昧、如幻三昧、金刚喻三昧、金刚三昧、不动意三昧、遍通达三昧、不缘境界三昧、狮子自在三昧、三昧王三昧、功德庄严三昧、寂静意三昧、超出三昧、无著三昧、意庄严王三昧、无等等三昧、等觉三昧、正觉三昧、悦意三昧、欢喜三昧、清净三昧、火焰三昧、光明三昧、难胜三昧、常现前三昧、不相近三昧、无生三昧、通达三昧、最胜三昧、过魔界三昧、一切智意三昧、幢相三昧、大悲三昧、欢喜三昧、爱念三昧、不见法三昧。</p>
  <p>“舍利弗，菩萨摩诃萨行般若波罗蜜以方便力，通达如是等无量无边百千亿恒河沙数诸三昧已，乃能得入诸佛境界，其心安隐恐怖悉无，如师子王不畏禽兽。何以故？菩萨摩诃萨修如是等诸三昧已，有所经游悉无怖畏，不见其前有一怨敌。何以故？舍利弗，菩萨摩诃萨行般若波罗蜜以方便力，心无所缘亦无所住。譬如有人生无色界，八万四千劫中唯是一识，无有住处亦无所缘，菩萨摩诃萨行般若波罗蜜亦复如是，心无住处亦无所缘。何以故？心不行无行处，心无想无想处，心不缘无缘处，心不著无著处，心不乱无乱处，心无高下，心不随顺又不违逆，不喜不忧，无分别离分别，离奢摩他、毗婆舍那，心不随智，心不自住亦不住他，不依眼住，不依耳、鼻、舌、身、意住，不依色住，不依声、香、味、触、法住，心不在内亦不在外，心不缘法，心不缘智，不住过去、未来、现在。</p>
  <p>“舍利弗，菩萨摩诃萨行般若波罗蜜不取一法，于一切法知见无碍，心行净故见一切法，皆悉无垢不取见相，见不分别离诸戏论。舍利弗，菩萨摩诃萨般若波罗蜜，不与肉眼相应，不与天眼相应，慧眼、法眼、佛眼悉不相应，不与天耳相应，不与他心智相应，不与宿命智相应，不与神通智相应，不与漏尽智相应。舍利弗，是般若波罗蜜不与一切法相应，非不相应。菩萨摩诃萨行般若波罗蜜以方便力，于一切法得平等智，能观一切众生心行，一切染净皆如实知，于十力、四无畏、十八不共法、佛一切智咸不失念。菩萨摩诃萨行般若波罗蜜以无功用心，通达一切法，无心意识，常在寂静三昧之中，不舍三昧教化众生，施作佛事无有休息，于诸佛法得无碍智，心无染著。</p>
  <p>“舍利弗，譬如化佛更化作佛，彼所化者无心意识，无身身业，无口口业，无心心业，而能施作一切佛事利益众生。何以故？佛神力故。舍利弗，菩萨摩诃萨从般若波罗蜜所化亦复如是，无身身业，无口口业，无意意业，以无功用心常作佛事利益众生。何以故？菩萨摩诃萨行般若波罗蜜，通达一切法犹如幻相心无分别，而诸众生恒闻说法。舍利弗，菩萨摩诃萨如是智慧，不住有为，不住无为，不住诸阴，不住界入，不住内外，不住善法及不善法，不住世间及出世间，不染不净，不住有漏，不住无漏，不住过去、未来、现在，不住数缘灭，不住非数缘灭。舍利弗，是菩萨摩诃萨如是行般若波罗蜜，心无所住而能通达一切诸法，以无碍智、无功用力为众生说，常在寂静而教化事无有休息。舍利弗，菩萨摩诃萨宿愿强故，无功用心为人说法。</p>
  <p>“舍利弗，菩萨摩诃萨以般若波罗蜜方便力故，无诸怖畏。何以故？执金刚神常守护故，若行、若立、若坐、若卧恒不远之。</p>
  <p>“舍利弗，菩萨摩诃萨闻说深般若波罗蜜，心不惊不怖、不疑不悔，当知是人已得授记。何以故？信受般若波罗蜜，近佛境界故。以此一心则能通达一切佛法，达佛法故利益众生，不见众生与佛法异。何以故？理无二故。”</p>
</body></html>