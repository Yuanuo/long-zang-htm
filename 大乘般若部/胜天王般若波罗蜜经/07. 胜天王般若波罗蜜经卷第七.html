<!DOCTYPE html>
<html>
<head>
  <meta charset="utf-8"/>
  <meta name="author" content="月婆首那/陈"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>胜天王般若波罗蜜经卷第七</title>
</head>
<body>
  <h1 class="head">胜天王般若波罗蜜经卷第七</h1>
  <h2>劝诫品第十三</h2>
  <p>尔时，文殊师利菩萨即从座起，偏袒右肩，右膝著地，合掌向佛，头面作礼而白佛言：“世尊，如来所说甚深般若波罗蜜，于未来世末代之中，颇有众生能信受不？若善男子、善女人闻是修多罗，生信不谤，如此等人成何功德？”</p>
  <p>佛告文殊师利菩萨言：“未来末世有善男子、善女人，无量佛所修持净戒、禅定、般若，是佛真子，能信此修多罗，所致功德不可称计。最善胜法从般若生，净心信受，我今为汝，略以譬说：</p>
  <p>“文殊师利，阎浮提洲纵广七千由旬，北广南狭，其中人面亦似地形，洲内遍满须陀洹、斯陀含、阿那含、阿罗汉、辟支佛等，密如竹、麻、甘蔗、荻林，中无少空及以间缺。若有善男子、善女人四事供养毕圣人寿，或复七宝遍满此洲积至梵天，一一圣人各施尔许，毕是善男子、善女人寿，日夜三十牟尤多相续不断。</p>
  <p>“文殊师利，于意云何？此人以是因缘功德多不？”</p>
  <p>文殊师利菩萨白佛言：“甚多，婆伽婆！甚多，修伽陀！”</p>
  <p>佛告文殊师利菩萨：“若善男子、善女人不谤此修多罗功德，胜彼百分不及一，千分、百千万分不及一，乃至算数譬喻所不能及。</p>
  <p>“文殊师利，瞿耶尼洲纵广八千由旬，形如满月，人面亦尔，洲内遍满须陀洹、斯陀含、阿那含、阿罗汉、辟支佛，密如竹、麻、甘蔗、荻林，中无少空及以间缺。若有善男子、善女人四事供养毕圣人寿，至涅槃后舍利起塔，或复七宝遍满此洲积至梵天，一一圣人各施尔许，毕是善男子、善女人寿，日夜三十牟尤多相续不断。</p>
  <p>“文殊师利，于意云何？此人以是因缘得福多不？”</p>
  <p>文殊师利菩萨白佛言：“甚多，婆伽婆！甚多，修伽陀！”</p>
  <p>佛告文殊师利菩萨：“若善男子、善女人信此修多罗功德，胜彼百分不及一，千分、百千万分不及一，乃至算数譬喻所不能及。</p>
  <p>“文殊师利，弗于逮洲纵广九千由旬，形如半月，人面亦尔，洲内遍满须陀洹、斯陀含、阿那含、阿罗汉、辟支佛，密如竹、麻、甘蔗、荻林，中无少空及以间缺。若有善男子、善女人四事供养毕圣人寿，或复七宝遍满此洲积至梵天，一一圣人各施尔许，毕是善男子、善女人寿，日夜三十牟尤多相续不断。</p>
  <p>“文殊师利，于意云何？此人以是因缘得福多不？”</p>
  <p>文殊师利菩萨白佛言：“甚多，婆伽婆！甚多，修伽陀！”</p>
  <p>“文殊师利，郁单越洲辟方十千由旬，人面亦方，洲内遍满须陀洹、斯陀含、阿那含、阿罗汉、辟支佛，密如竹、麻、甘蔗、荻林，中无少空及以间缺。若善男子、善女人四事供养毕圣人寿，或复七宝遍满此洲积至梵天，一一圣人各施尔许，毕是善男子、善女人寿，日夜三十牟尤多相续不断。</p>
  <p>“文殊师利，于意云何？此人以是因缘得福多不？”</p>
  <p>文殊师利菩萨白佛言：“甚多，婆伽婆！甚多，修伽陀！”</p>
  <p>佛告文殊师利菩萨：“若善男子、善女人受持读诵此修多罗功德，胜彼百分不及一，千分、百千万分不及一，乃至算数譬喻所不能及。</p>
  <p>“文殊师利，娑婆世界悉为微尘，尔许圣人若有善男子、善女人四事供养毕圣人寿，尔许尘数三千大千世界满中七宝积至阿迦尼吒天，一一圣人各施尔许，毕是善男子、善女人寿。</p>
  <p>“文殊师利，于意云何？功德多不？”</p>
  <p>文殊师利菩萨白佛言：“世尊，前之福德已不可思议，况此功德！”</p>
  <p>佛告文殊师利菩萨：“若有善男子、善女人流通此修多罗，为他宣说，功德胜彼，百分不及一，千分、百千万分不及一，乃至算数譬喻所不能及。</p>
  <p>“文殊师利，如此功德，若不回向阿耨多罗三藐三菩提者，尔许微尘数劫作他化自在天王，尔许劫数作化乐天王，尔许劫数作兜率陀天王，尔许劫数作夜摩天王，尔许劫数作天帝释，况复转轮圣王！回向萨婆若故，能得成就般若波罗蜜阿耨多罗三藐三菩提。</p>
  <p>“文殊师利，阎浮提中遍满须陀洹、斯陀含、阿那含、阿罗汉、辟支佛，密如竹、麻、甘蔗、荻林，若有恶人，皆悉杀害尔许贤圣。文殊师利，于意云何？是人以此因缘得罪多不？”</p>
  <p>文殊师利菩萨白佛言：“世尊，杀一圣人，尚于一劫堕阿鼻地狱，何况尔许！其罪甚多不可称计！”</p>
  <p>佛告文殊师利菩萨言：“有人谤此修多罗者，其罪重彼百分不及一，千分、百千万分不及其一，乃至算数譬喻亦不能及。</p>
  <p>“文殊师利，瞿耶尼中遍满须陀洹、斯陀含、阿那含、阿罗汉、辟支佛，密如竹、麻、甘蔗、荻林，若有恶人皆悉杀害。</p>
  <p>“文殊师利，于意云何？此人以是因缘得罪多不？”</p>
  <p>文殊师利菩萨白佛言：“世尊，此罪不可闻不可闻，是人无有出阿鼻地狱期。”</p>
  <p>佛告文殊师利菩萨言：“有人不信此修多罗，其罪重彼百分不及一，千分、百千万分不及一，乃至算数譬喻所不能及。</p>
  <p>“文殊师利，若四天下悉为微尘，尔许尘数诸佛如来，若有恶人皆悉杀害，夺二种财——灭法财，破世财。</p>
  <p>“文殊师利，于意云何？是人得罪多不？”</p>
  <p>文殊师利菩萨白佛言：“世尊，此罪不可闻，不可计，不可思量。”</p>
  <p>佛告文殊师利菩萨：“若复有人障碍此修多罗，毁谤不信，其罪重彼百分不及一，千分、百千万分不及一，乃至算数譬喻所不能及。假使三千大千世界一切众生，悉成阿耨多罗三藐三菩提已，如此恶人犹故不出阿鼻地狱。</p>
  <p>“文殊师利，如是恶人，无一世界阿鼻地狱不经入者，况余地狱、畜生、饿鬼！何以故？毁坏三世诸佛母故。假使如前微尘数劫得离三涂，若生人中得阿萨阇病，又经尔许微尘数劫得无舌报，若无手报各经尔劫。</p>
  <p>“文殊师利，我若住世一劫若减一劫，以佛神力说是恶人所得罪报不能究尽。</p>
  <p>“文殊师利，若求现在未来世乐，勿得于此修多罗中，毁谤不信作大障碍。”</p>
  <h2>二行品第十四</h2>
  <p>尔时，佛告文殊师利菩萨言：“菩萨摩诃萨行般若波罗蜜，宜应成就前后般若波罗蜜。何以故？菩萨摩诃萨有二种行，成就般若波罗蜜教化众生。”</p>
  <p>文殊师利菩萨白佛言：“世尊，云何菩萨摩诃萨教化众生？”</p>
  <p>佛告文殊师利菩萨言：“从初般若乃至后际，离功用心，说法无尽中不间隙，为脱三有恶趣之报，安诸众生令住善道，得三圣果。文殊师利，是名菩萨摩诃萨行般若波罗蜜教化众生。文殊师利，菩萨摩诃萨行般若波罗蜜，成就无边无为，是名菩萨摩诃萨自行。何以故？成就一切德故。”</p>
  <p>文殊师利菩萨白佛言：“世尊，何等法与菩萨摩诃萨般若波罗蜜相应？”</p>
  <p>佛告文殊师利菩萨言：“一切种智真实之法，远离思量，微妙无相，道理甚深，不可得见，难以通达，常住寂静清凉遍满，无有分别，无著无碍，随顺道理不可取执，大寂极静，一切法中最为无上无与等者。文殊师利，菩萨摩诃萨行般若波罗蜜，修此等法与萨婆若相应。”</p>
  <p>文殊师利菩萨白佛言：“世尊，菩萨摩诃萨于何境界行般若波罗蜜？”</p>
  <p>佛告文殊师利菩萨言：“菩萨摩诃萨行般若波罗蜜，甚深境界，广大境界，功德境界。</p>
  <p>“文殊师利，甚深境界者，体是无为，不可相离，不著二边，脱离诸障自性清净，不可思量，不可数知，不与声闻、辟支佛共。</p>
  <p>“文殊师利，广大境界者，菩萨摩诃萨行般若波罗蜜，诸佛如来一切功德，般若波罗蜜、摩诃迦楼那二法为体，离分别相，无功用心利益众生，皆称彼意无时暂舍。</p>
  <p>“文殊师利，菩萨摩诃萨行般若波罗蜜，与一切功德相应，三十二相、八十种好，佛威神力悉能示现种种相貌，随诸众生根欲性行，或升兜率，或从彼下，或现处胎，或现初生，或现童子，或园游戏，或现出家，或现苦行，或诣菩提树，或现成佛，或现转法轮，或现涅槃，如是种种为诸众生尽竭生死。</p>
  <p>“文殊师利，是名菩萨摩诃萨行般若波罗蜜境界。”</p>
  <p>文殊师利菩萨白佛言：“希有，世尊！如此甚深般若波罗蜜，诸佛境界不可思议。”</p>
  <p>佛告文殊师利菩萨言：“如是，如是，如汝所说，般若波罗蜜是不共法，不可思议。何以故？一切凡夫、声闻、缘觉不能通达，非其境界故，除佛如来更无得者。何以故？如如之理义甚深故。自在不动无漏界摄，教化众生利益圆满，是以名为诸佛境界，过诸语言第一义摄，无有觉观分别思量绝诸譬类，一切法中最为上品，不住生死，不住涅槃。</p>
  <p>“文殊师利，菩萨摩诃萨行般若波罗蜜，凡有五事不可思议：一者、自性，二者、方处，三者、住，四者、一异，五者、利益。</p>
  <p>“文殊师利，云何自性不可思议？色即是如求不可得，离色有如求不可得，受、想、行、识亦复如是。地大即如求不可得，离地求如亦不可得，水火风大一切皆尔。眼入即如求不可得，离眼求如亦不可得，耳、鼻、舌、身、意一切皆尔。有法是如求不可得，无法是如亦不可得。若在欲界不可思议，若离欲界亦不可思议，色、无色界一切皆尔。</p>
  <p>“若在东方不可思议，若离东方不可思议，南西北方、四维、上下一切皆尔。</p>
  <p>“安乐住不可思议，寂静住不可思议，有心住不可思议，无心住不可思议。</p>
  <p>“三世如来同在一处，自性清净无漏法界，若一若异不可思议。</p>
  <p>“智慧神力同一法界，般若方便二相平等，能为众生无量利益，不可宣说过言语境，而能随顺众生根性，作种种说种种示现，三十二相、八十种好，随众生意如是现之。”</p>
  <p>文殊师利菩萨白佛言：“世尊，何等名为三十二相、八十种好？”</p>
  <p>佛告文殊师利菩萨言：“如来相好，无穷无边说不可尽，随顺世法，是以略说三十二相、八十种好：一、足下平满，二、行步平正，三、足下轮相悉具毂辋千辐庄严，四、手指纤长软直节骨不现，五、身大方正，六、手足指网缦合犹如鹅王，七、手掌如红莲华，八、踝骨不现，九、伊尼鹿王腨，十、身软直，十一、阴马藏，十二、身分满足如尼拘卢陀树，十三、身毛右旋，十四、一孔一毛皮肤细滑不受尘垢，十五、身金色，十六、圆光一丈，十七、七处满，十八、狮子臆，十九、两臂平正腋下满，二十、两臂圆直如象王鼻，立垂过膝，二十一、口四十齿齐密相连白如珂雪，二十二、上下四牙状如初月，二十三、狮子颊，二十四、头团圆，二十五、咽喉具足千脉，二十六、胸骨如那罗延，二十七、顶骨自然踊起，二十八、舌相广长如莲华叶，二十九、音声如梵王天鼓，三十、眼目青色如优钵罗华，三十一、眼睫绀焰犹如牛王，三十二、眉间白毫。文殊师利，是名三十二相，菩萨摩诃萨行般若波罗蜜，悉能成就如是功德。</p>
  <p>“文殊师利，云何名为八十种好：一、无能见顶，二、顶骨坚实，三、额广平正，四、眉高而长形如月初绀琉璃色，五、目广长，六、鼻高圆直而孔不现，七、耳厚广长埵轮成就，八、身坚实如那罗延，九、身分不可坏，十、身节坚密，十一、合身回顾犹如象王，十二、身有光明，十三、身调直，十四、常少不老，十五、身恒润泽，十六、身自将卫不待他人，十七、身分满足，十八、识满足，十九、容仪具足，二十、威德远震，二十一、一切向不背他，二十二、住处安隐不危动，二十三、面门如量不大不长，二十四、面广而平，二十五、面圆净如满月，二十六、无瘁容，二十七、进止如象王，二十八、容仪如狮子王，二十九、行步如鹅王，三十、头如摩陀那果，三十一、身色光悦，三十二、足趺厚，三十三、爪如赤铜叶，三十四、行时印文现地，三十五、指文庄严，三十六、指文明了不暗，三十七、手文明直，三十八、手文长，三十九、手文不断，四十、手足如意，四十一、手足红白色如莲华，四十二、孔门相具，四十三、行步不减，四十四、行步不过，四十五、行步安平，四十六、脐深厚状如盘蛇团圆右转，四十七、毛色青红如孔雀项，四十八、毛色润净，四十九、身毛右靡，五十、口出无上香身毛皆尔，五十一、唇色赤润如频婆果，五十二、唇润相称，五十三、舌形薄，五十四、一切乐观，五十五、随众生意和悦与语，五十六、于一切处无非善言，五十七、若见人先与语，五十八、音声不高不下随众生乐，五十九、说法随众生语言，六十、说法不著，六十一、等观众生，六十二、先观后作，六十三、发一音答众声，六十四、说法次第皆有因缘，六十五、无有众生能见相尽，六十六、观者无厌，六十七、具足一切音声，六十八、显现善色，六十九、刚强之人见则调伏，恐怖者见即得安隐，七十、音声明净，七十一、身不倾动，七十二、身分大，七十三、身长，七十四、身不染，七十五、光遍身各一丈，七十六、光照身而行，七十七、身清净，七十八、光色润泽犹如青珠，七十九、手足满，八十、手足德字。”</p>
  <h2>赞叹品第十五</h2>
  <p>尔时，文殊师利菩萨即从座起，偏袒右肩，右膝著地，合掌向佛，头面作礼而白佛言：“世尊，如来功德希有无等不可思议！三世诸佛同一无别。若见如来，或闻功德，此等众生亦不可思议。我等今日重见世尊转大法轮，欢喜踊跃，得未曾有。”</p>
  <p>尔时，文殊师利菩萨即升虚空，高七多罗树，合掌赞曰：</p>
  <p>“一切众生，唯佛大尊，尚无等者，况当有胜？</p>
  <p>人法二空，理无等等，唯佛如来，等无等等，</p>
  <p>烦恼习气，永尽无余，所知之法，皆悉明了。</p>
  <p>若智若说，无及佛者，大千世界，唯佛独尊，</p>
  <p>十力无畏，决定不虚，若释若梵，所不能得。</p>
  <p>世尊大恩，于诸众生，此事难思，无能及者，</p>
  <p>无量善巧，种种方便，以为众生，令得利益。”</p>
  <p>尔时，众中有一天子，名苏楼波，即从座起，偏袒右肩，右膝著地，合掌向佛，头面作礼，说偈赞云：</p>
  <p>“世间或说等佛者，如是之言名口过，</p>
  <p>若说法王最极尊，此非虚妄为实语。</p>
  <p>人天之俦正问难，无有能折我大师，</p>
  <p>善逝降魔及外道，将导世间至解脱。</p>
  <p>清净四辩无穷说，甘露妙药施众生，</p>
  <p>遍观诸法智无碍，一切念中不减失。</p>
  <p>大悲平等视众生，清净之心世不染，</p>
  <p>善能了知根欲性，随所乐闻而应说。</p>
  <p>烦恼差别非一种，为示无量对治门，</p>
  <p>巧说因缘无如佛，专以利益众生故。</p>
  <p>值佛闻法不得道，是等众生度极难，</p>
  <p>如来大名应渴仰，得见世尊无限益，</p>
  <p>佛智能令心清净，既闻正教出生死，</p>
  <p>闻佛名号大吉祥，忆念世尊恒喜乐，</p>
  <p>发心诣佛生慧解，如教勤修成种智，</p>
  <p>戒品清净故无垢，禅定第一心澄明，</p>
  <p>智慧最胜故难动，法海清净如甘露。</p>
  <p>一切众生喜放逸，诸佛如来离世间，</p>
  <p>等慈众生如一子，恩德深厚无能报，</p>
  <p>先说破诸结贼法，久摧天魔幻化军，</p>
  <p>世尊已说三有过，广示涅槃无量德。”</p>
  <p>尔时，众中有一天子，名苏那摩，即从座起，偏袒右肩，右膝著地，合掌向佛，头面作礼，说偈赞云：</p>
  <p>“如来世尊行大悲，设可度智与他者，</p>
  <p>尚令调达最前得，况复其余众生类！</p>
  <p>我今不惬为空过，修治正行报佛恩。</p>
  <p>有人已证无漏灭，是于佛恩未为报，</p>
  <p>若能修行佛正教，乃得名为佛真子。</p>
  <p>佛久勤苦为众生，无上大恩罕能报，</p>
  <p>大慈开显真实法，令人修行兼化他。</p>
  <p>若佛如来不出世，一切众生受大苦，</p>
  <p>无复善道唯恶趣，但闻三涂苦恼声。</p>
  <p>六道受苦无免脱，烦恼系缚众生故，</p>
  <p>世尊能解他毒结，翻为大悲之所萦。</p>
  <p>佛是世间大福田，依教正修离恶道，</p>
  <p>若违佛教不修行，是人永无生善趣。</p>
  <p>有人于佛起恶心，或复不乐闻深法，</p>
  <p>是等众生甚可悲，决定永当处黑暗。</p>
  <p>如佛世尊自知智，其等如来乃能了，</p>
  <p>佛智非我所量测，头面敬礼十方尊。</p>
  <p>无畏智力不共法，唯佛世尊独圆备，</p>
  <p>相好庄严微妙香，观者无厌超众色，</p>
  <p>三种开敷不暂息，清净佛华我今礼。</p>
  <p>唯佛善知无上道，出离一切诸险难，</p>
  <p>佛为无上最第一，头面敬礼两足尊。</p>
  <p>佛以功德正法水，洗诸垢秽悉无余，</p>
  <p>世尊本来内外净，我今顶礼真净身。”</p>
  <p>尔时，娑婆世界主大梵天即从座起，偏袒右肩，右膝著地，合掌向佛，头面作礼，以偈赞云：</p>
  <p>“功德智慧佛具足，利益众生不暂休，</p>
  <p>常雨甘露令众饱，我今顶礼能利他。</p>
  <p>世间最胜可敬者，此人犹故恭敬佛，</p>
  <p>诸恶斯尽众善备，我今顶礼无等尊。</p>
  <p>靡有一行不修学，为欲救拔众生故，</p>
  <p>今度生死得安乐，我今顶礼救世师。</p>
  <p>敬礼微妙金色身，敬礼所说甘露法，</p>
  <p>敬礼清净无垢智，敬礼一切功德林。”</p>
  <p>尔时，世尊告大梵天言：“善哉！善哉！如大梵天所赞世尊，此事真实。何以故？诸佛如来于无量劫，修习种种功德智慧，是故得果无不备足。何以故？具足檀波罗蜜、尸波罗蜜、羼提波罗蜜、毗梨耶波罗蜜、禅波罗蜜、般若波罗蜜，身清净、口清净、意清净，以是清净故，能通达如如实际，诸佛世尊住此实际，所言不虚。”</p>
  <p>尔时，大梵天即从座起，偏袒右肩，右膝著地，合掌向佛，头面作礼而白佛言：“唯愿世尊，以住持力令此般若波罗蜜久在世间。”</p>
  <p>佛告大梵天言：“十方三世诸佛住持力，咸皆拥护是般若波罗蜜，世间若天、若魔、沙门、婆罗门，无有能坏作障碍者。何以故？我念过去世，有佛名宝月如来、应供、正遍知、明行足、善逝、世间解、无上士、调御丈夫、天人师、佛、世尊，国名不毁，劫名赞叹。是佛众中有二比丘而为法师，善能说法，一名智盛，二名实与。是二比丘随佛转法轮，正经一劫，三千大千世界百亿诸魔，悉皆受化发菩提心。”</p>
  <p>尔时，扇多意菩萨摩诃萨即从座起，偏袒右肩，右膝著地，合掌向佛，头面作礼而白佛言：“世尊，宝月如来为犹在世、已入涅槃？”</p>
  <p>佛告扇多意菩萨言：“善男子，东方去此过十百千亿诸佛世界，有一世界名曰不毁，佛寿十千劫，彼佛国土说般若波罗蜜，无有天魔及诸外道能为障碍，皆悉发心向阿耨多罗三藐三菩提。</p>
  <p>“智盛比丘即文殊师利菩萨是，实与比丘即胜天王是，此等二人善巧方便种种拥护，令般若波罗蜜久久住世。十方佛土说般若波罗蜜，此之二人即来听受，犹我今日放大光明，寻光来集。”</p>
  <h2>付嘱品第十六</h2>
  <p>尔时，世尊告阿难言：“汝可受持此般若波罗蜜修多罗。”</p>
  <p>尔时，阿难即从座起，偏袒右肩，右膝著地，合掌向佛，头面作礼白佛言：“世尊，云何受持？”</p>
  <p>佛告阿难言：“受持此修多罗有十种法，何等为十？一者、书写，二者、供养，三者、流通，四者、谛听，五者、自读，六者、忆持，七者、广说，八者、口诵，九者、思惟，十者、修行。阿难，此十种法能受持此修多罗。</p>
  <p>“阿难，譬如大地，一切树林华药皆依而生，一切善法皆依般若波罗蜜生。阿难，譬如转轮圣王，若在世间七宝常现；般若波罗蜜亦复如是，此修多罗若在世间，则三宝种常不断绝。”</p>
  <p>尔时，大众一时咸同观如来面，异口共音俱发声言：“诸善男子，如来灭后谁能荷负？世尊，如是之大重担，无量无边阿僧祇劫，所可修习阿耨多罗三藐三菩提。”</p>
  <p>尔时，众中有一万二千菩萨摩诃萨为护持法故，即从座起，偏袒右肩，右膝著地，合掌向佛，头面作礼，说偈赞云：</p>
  <p>“我等舍身命，不求未来报，</p>
  <p>护持甚深法，世尊之所说。”</p>
  <p>尔时，众中五百天子贤王为上首，即从座起，偏袒右肩，右膝著地，合掌向佛，头面作礼，说偈赞云：</p>
  <p>“为度诸众生，成就大悲愿，</p>
  <p>护持甚深法，世尊之所说。”</p>
  <p>尔时，释提桓因、尸弃大梵、毗沙门天王即从座起，偏袒右肩，右膝著地，合掌向佛，头面作礼，说偈赞云：</p>
  <p>“般若微妙药，能治一切病，</p>
  <p>我等顶戴持，世尊之所说。”</p>
  <p>尔时，执金刚神即从座起，偏袒右肩，右膝著地，合掌向佛，头面作礼，说偈赞云：</p>
  <p>“法本无名字，佛以名字说，</p>
  <p>世尊大悲教，我等顶戴持。”</p>
  <p>尔时，世尊告尸弃梵天言：“梵天，佛有三事最为无上。何等为三？一者、能发阿耨多罗三藐三菩提心，二者、护持正法，三者、如闻修行。</p>
  <p>“梵天，如此三法最为无上。若复有人能修行者，此人名为供养如来，佛若在世一劫若减一劫，说彼功德不能究尽。</p>
  <p>“梵天，若护持如来一四句偈，是人功德尚不可量，况复般若波罗蜜三世佛母！何以故？梵天，诸佛如来皆从般若波罗蜜生，以法供养即是供养诸佛如来，不以资财而为供养。法供养者，诸供养中最为第一。</p>
  <p>“梵天，有人护持如来正法，当知此人二世安乐。是故，梵天，应须护持甚深修多罗。</p>
  <p>“梵天，梵天以拥护法故，得见贤劫千佛，悉为请主。</p>
  <p>“梵天，于此秽土护持正法，须臾之间胜在净土过一劫若减一劫，是故宜应勤加精进拥护正法。”</p>
  <p>尔时，世尊复告释提桓因言：“憍尸迦，所在之处有此般若波罗蜜修多罗，当知即是如来得菩提处、转法轮处、示涅槃处。何以故？憍尸迦，一切菩萨、一切善法、一切诸佛皆从此修多罗生。</p>
  <p>“憍尸迦，若有法师流通此修多罗处，此地即是如来所行，于彼法师当生善知识心，尊重之心犹如佛心，见是法师恭敬欢喜尊重赞叹。</p>
  <p>“憍尸迦，若我住世一劫若减一劫，说是流通此修多罗法师功德不能究尽。</p>
  <p>“憍尸迦，若此法师所行之处，善男子、善女人宜应刺血洒地，令尘不起，如是供养未足为多。何以故？如来法轮难受持故。”</p>
  <p>尔时，释提桓因白佛言：“世尊，未来世中说是修多罗处，我及眷属拥护彼地及说法者。若见彼有修多罗处，即生前四种处心。”</p>
  <p>尔时，世尊赞天帝释言：“善哉！善哉！憍尸迦，以此修多罗付嘱。憍尸迦，未来末世拥护流通。”</p>
  <p>尔时，释提桓因白佛言：“世尊，我等诸天得生善道，皆悉由此修多罗故；求阿耨多罗三藐三菩提，亦复由此修多罗故。我当不顾身命拥护正法。”</p>
  <p>佛言：“憍尸迦，如闻修行，善哉！善哉！”</p>
  <p>佛说是修多罗已，胜天王及十方诸大菩萨众，一切声闻众，天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，闻佛所说，信受奉行。</p>
</body></html>