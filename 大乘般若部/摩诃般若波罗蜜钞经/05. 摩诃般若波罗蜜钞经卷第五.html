<!DOCTYPE html>
<html>
<head>
  <meta charset="utf-8"/>
  <meta name="author" content="昙摩"/>
  <meta name="author" content="竺佛念/符秦"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>摩诃般若波罗蜜钞经卷第五</title>
</head>
<body>
  <h1 class="head">摩诃般若波罗蜜钞经卷第五</h1>
  <h2>守空品第十</h2>
  <p>须菩提白佛言：“云何为空所作不贪？云何守空即是三昧？”</p>
  <p>佛语须菩提：“菩萨摩诃萨行般若波罗蜜者，观色空，观痛痒、思想、生死、识空，作是观者为一心，如所观于法亦为无所见，于法中而不作证。”</p>
  <p>须菩提白佛言：“佛所说者不以空作证，云何菩萨摩诃萨于三昧不以空作证耶？”</p>
  <p>佛语须菩提：“是菩萨摩诃萨观一切色所有皆空亦不作证，作是观者为不取证，不作证观即无所贪，是者为观，以无所贪是即为观。欲向是时而不证不贪，其时心不念三昧因缘，是者为念。尔时，为不失菩萨本法，不中道得证。何以故？所作功德法甚深，不贪是时故不取证，以从般若波罗蜜得护。</p>
  <p>“譬如人若勇若扞能却敌者，为人端正猛健，无所不能，悉知兵法六十四变，悉索五晓为众所敬，在所致处无不得利，从是所得转分布与人，其心人俱莫不欢喜。若有他事，与父母妻子俱过大剧难之中，其人便自安其父母妻子言：‘莫恐莫怖，今当俱出是难之中。’若于其中，怨家卒来，其人慧黠，应时出其父母妻子，送归乡里，皆得完具亦无有恶，及于怨家亦无所中伤。何以故？用无所不晓，其人勇健为变化胜于怨家，怨家见者莫不恐怖而皆走去，其父母妻子得出难中，归其处所无不欢喜。</p>
  <p>“如是，须菩提，菩萨摩诃萨于一切人极大慈心，是时菩萨摩诃萨持慈心悉施于人，过诸垢浊魔之所部，复出声闻、辟支佛道地上。菩萨于三昧中立而无所尽，用波罗蜜故于空为无所贪。作是行时，是菩萨摩诃萨为行空三昧向脱门，亦不以有相，不以无相，故不取证。譬若飞鸟，须菩提，飞行空中无所触碍；是菩萨摩诃萨为行空至空，向无相至无相，向无愿至无愿，不以空、无相、无愿故堕，悉欲具足佛诸法。</p>
  <p>“譬如工射之人，须菩提，射空，其箭在空中，复以一箭中前箭，后复射前，各各中之而不堕地，其人欲令前箭堕尔乃堕之；如是，须菩提，菩萨摩诃萨行般若波罗蜜者，以为沤和拘舍罗之所护持，自于本际不中道取证，成满其功德，悉逮得阿耨多罗三耶三菩，于功德以成满者得佛，能为本际作证，是菩萨摩诃萨为行般若波罗蜜，是法于法有生。”</p>
  <p>须菩提白佛言：“菩萨摩诃萨实慊苦作是学，而不中道取证。大哉！天中天，从本行是安隐自致得成佛。”</p>
  <p>佛语须菩提：“菩萨摩诃萨欲护一切人故，是为本愿之所致故，能护于一切而得度脱，是为守空三昧向脱门心念分别。何等为分别？守空三昧为分别、无相三昧为分别、无愿三昧为分别，而不中道为本际取证。何以故？为沤和拘舍罗之所护，初发心时念欲护一切故，持是所念得入沤和拘舍罗故，不中道取证。</p>
  <p>“复次，须菩提，若菩萨摩诃萨深入处脱者，若空三昧向脱门、无相三昧向脱门、无愿三昧向脱门，用是故其心分别之，是人已来久远所因，其行令弃所因，是为阿耨多罗三耶三菩之所说法，是为守空三昧向脱门、守无相三昧向脱门、守无愿三昧向脱门，是为无愿三昧向脱门，本心所发蒙沤和拘舍罗，不中道为本际作证，是为于慈无所损，是为护等哀三昧。所以者何？用沤和拘舍罗故。是菩萨摩诃萨益于法便得多智，成于力，无所不觉。</p>
  <p>“复次，须菩提，菩萨摩诃萨之所念，是人已来从久远而有益于法，得所知，成其力，无所不觉。</p>
  <p>“复次，须菩提，是为菩萨摩诃萨之所念，知人从久远有想识，呼为有我，作阿耨多罗三耶三菩时，用一切人故，为说其法，令作无相三昧向脱门发心念，是为沤和拘舍罗，用是故不中道为本际作证，是为于慈无所损，是为护等哀三昧，是为菩萨摩诃萨益于法，得所智，成其力，无所不觉。</p>
  <p>“复次，须菩提，是为菩萨摩诃萨之所念，念人从久远已来，想无常想、其苦想、其空想现在，菩萨自念言：‘我作阿耨多罗三耶三菩时，用一切人故，为说其法。无常者为从乐，其空者为从有，无我皆从我。’用是念故得沤和拘舍罗，是为行般若波罗蜜，知佛不三昧而坐三昧，但欲具足佛诸法，是为无愿向脱门而不作证，菩萨摩诃萨当作是知。何所阿耨多罗三耶三菩发心之所发者？是人所发者，是人为从久远已来，其所行者而无所行，于其想行而不想行，于其想行求而不行想，于其行想聚而不行想聚，于其所行有而不行所有，于其行不正而不行不正，念使一切人皆令无。是菩萨摩诃萨念是时，为以明于一切人，作是念时是为沤和拘舍罗，是为甚深微妙观视其法，是者为空，即为无相、无愿，是为无生死，即为无所生，即为无所有。</p>
  <p>“是者，须菩提，为菩萨摩诃萨慧法，为无所生。其于三界而不知者来有所问，是菩萨摩诃萨欲成阿耨多罗三耶三菩故，以是故欲知其法，当云何发珍宝心？于菩萨摩诃萨，不以空而作证，亦不无相，亦不无愿，亦不生死，亦不有所生，亦不以无念作证，是为念般若波罗蜜。</p>
  <p>“是者，须菩提，菩萨摩诃萨为已授决，所念如空、无相、无愿、无生死、无所从生，念如无所有其本无。不发善心者不能知是，其能解者，是菩萨摩诃萨为从过去佛所闻阿耨多罗三耶三菩事，其心以不转已。何以故？复有菩萨摩诃萨，念法而不能明，其有问者，亦不能解遣知，是未在菩萨道地，不应阿惟越致其界。”</p>
  <p>佛语须菩提：“若不闻波罗蜜之所言，其有闻者，若不闻者，能解其慧，是菩萨摩诃萨为阿惟越致。”</p>
  <p>须菩提言：“其为菩萨者甚多！天中天，少有能解者。”</p>
  <p>佛语须菩提：“少有菩萨在阿惟越致慧地，其授决者乃能解之，是菩萨摩诃萨其功德为甚大，非是诸天及人、阿须伦、世间之所知。</p>
  <h2>远离品第十一</h2>
  <p>“复次，须菩提，其谛者，菩萨摩诃萨于梦中不入声闻、辟支佛道地，于三界不念有所求，亦不那中有所索，视诸法若梦，不那中作证。是者，须菩提，当知菩萨摩诃萨是为阿惟越致相。</p>
  <p>“复次，须菩提，菩萨摩诃萨于梦中与若干百、若干千、若干亿千弟子，共会在其中坐，为诸比丘僧说法，如怛萨阿竭阿罗呵三耶三佛之所说法。是者，须菩提，阿惟越致菩萨摩诃萨，当知是为阿惟越致相。</p>
  <p>“复次，须菩提，菩萨摩诃萨于梦中飞在空中坐，为比丘僧说法，还自见七尺光，自在所变化，于余处其所作为如佛之所说法，其于梦见是者，当知菩萨摩诃萨是为阿惟越致相。</p>
  <p>“复次，须菩提，菩萨摩诃萨于梦中不恐不怖、不难不畏，若见郡县其中兵起，展转相攻伐，若火起，若见虎、狼、师子及余兽，若见断人头者，如是余变甚大剧苦多有困穷，若饥渴者，见其厄难，心中不恐不畏、不惊、不动摇，夜于梦中所见，觉即起坐，作是念：‘世界所有譬若如梦。我作佛时，悉为说法而遍教之。’当知菩萨摩诃萨是为阿惟越致相。</p>
  <p>“复次，须菩提，云何知是菩萨摩诃萨当得阿耨多罗三耶三菩成阿惟三佛时，其境内一切无有恶？正是菩萨摩诃萨，须菩提，于梦中若畜生相食、人民疾疫，其心稍稍有念：‘愿我作佛时，使我境界中一切无有恶。’用是故知，其相为清净，当知菩萨摩诃萨是为阿惟越致相。</p>
  <p>“复次，须菩提，菩萨摩诃萨于梦中得觉，若见灾邪火起，便作是念：‘我于梦中所见，其心等无异。’持是比，用是相具足，知是菩萨摩诃萨阿惟越致。若菩萨摩诃萨作是念：‘如我审应相行者，当如所言无异。今是城郭所起火者，当为悉灭消去不复见。’”</p>
  <p>佛言：“若火悉为消灭去者，知是菩萨摩诃萨授决，以为过去怛萨阿竭阿罗诃三耶三佛之所授阿耨多罗三耶三菩，知是为阿惟越致。令火不灭消去者，知是菩萨未受决。设火越焚烧一舍置一舍，复越烧一里置一里，是须菩提当知，某家居人前世时，为断法罪之所致。觉是辈人所作，皆是宿命，念以见在所更恶令悉除，其所断法殃因是皆得消尽。用是故，须菩提当知，是菩萨摩诃萨即阿惟越致阿耨多罗三耶三菩。</p>
  <p>“复次，须菩提，用是比相，其行具足，当视是菩萨摩诃萨如阿惟越致，用是故说其比相行，当令知之。或时，须菩提，若男子、女人为鬼神所下，若为所持，是彼菩萨若作是念：‘设我受决，以过去怛萨阿竭阿罗呵三耶三佛授我阿耨多罗三耶三菩者，实慊苦有异，当得阿耨多罗三耶三菩阿惟三佛。若于阿耨多罗三耶三菩阿惟三佛所念皆清净者，为却罗汉、辟支佛心，设以却罗汉、辟支佛心者，会当作阿耨多罗三耶三菩，不得不成，自致阿惟三佛。若当得佛为阿耨多罗三耶三菩者，阿僧祇刹土现在诸佛无不见者，无不证者。今怛萨阿竭阿罗呵三耶三佛，悉知我所念无有异。我审作阿耨多罗三耶三菩阿惟三佛者，审如我之所言，是鬼神即当去。’便告言：‘是男子、女人为何鬼神所持？’鬼神闻其所言即去。说是语时，设不去者，是菩萨为未受决过去怛萨阿竭阿罗呵三耶三菩，不授阿耨多罗三耶三菩。若说是言，邪即去者，知是菩萨为以受决，过去怛萨阿竭阿罗呵三耶三菩所授阿耨多罗三耶三菩。”</p>
  <p>佛语须菩提：“其人审至诚者，弊魔往到菩萨摩诃萨所，若菩萨言：‘我审至诚者已受决为阿耨多罗三耶三菩，是邪鬼神即当去。’弊魔用是故作好心，化令邪鬼神悉去。所以者何？弊魔极尊有威神故，诸邪鬼神不敢当之，是皆魔威神之所避，用是故悉为除去。若菩萨自念：‘用我威神故。’是彼菩萨摩诃萨以自谓是，便反自贡高，轻易于人，形笑他人而无所录，语人言：‘我从过去怛萨阿竭阿罗呵三耶三佛所授决已，其余人者悉未受决为阿耨多罗三耶三佛所授决已。’其余人者悉未授决为阿耨多罗三耶三菩，用是故自可自高，恚怒稍增，即离萨芸若，大远失阿耨多罗三耶三佛慧，知是辈菩萨无沤和拘舍罗而自贡高，便在二道地堕声闻、辟支佛地。是辈菩萨，须菩提，持不成作，成不知魔，为反舍善师而去，亦不与从事，亦不录视，用是故为魔所困。</p>
  <p>“是菩萨摩诃萨当觉知魔，为以何占之觉知？魔来在菩萨前，魔作变化为异被服往来，作是言语：菩萨摩诃萨，若从过去怛萨阿竭阿罗呵三耶三佛之所，授决阿耨多罗三耶三菩，若本字某，若母字某，若父字某，若兄字某，若姊字某，若弟字某，亲厚知识字某，若父兄字某，若七世祖父字某，若母外家字某，若父外家字某，若在某城生，若在某国生，若在某郡生，若在某县生，若在某乡生；若常软语，若令作是语者皆乃前世之所致，亦复作是软语；或时高才者，便复随形言，若前世时亦复高明；或见自守，或见乞食，或时一处饭，或时就饭者，或时先食果菜却食饭，或时在丘墓间，或时寂寞处，或时树间止，或时受请者，或时不受请，或时多少取足，或时一处止，或时麻油不涂身，或时声好，或时互谈。何以故？魔复言：‘是因缘者，皆前世时德之所致令逮得。是若前世时某家子，若刹利姓，若复字某，前世有是德，今故亦尔。’彼菩萨心便作是念：‘想我且尔。’是弊魔便复作是言：‘若以受决，过去怛萨阿竭阿罗诃三耶三佛授若阿耨多罗三耶三菩，用是因缘功德故，若是阿惟越致。’”</p>
  <p>佛语须菩提：“我所说阿惟越致菩萨摩诃萨不尔，持是比相行占之，如我所说者，不具足得反自用者，当知是菩萨辈终不成，为魔所坏。何以故？用是比，观其相行，知是即非，阿惟越致菩萨摩诃萨者终不有是意。是辈菩萨闻魔乃语名字心大欢喜，自谓审然便自贡高，行形笑人，轻易同学而反自用。是彼菩萨摩诃萨，须菩提，用受是字，因失其本，便堕魔网。</p>
  <p>“复次，须菩提，用受字故，是菩萨摩诃萨不觉魔为，反自呼得阿耨多罗三耶三菩。魔复作是言：‘若当作阿耨多罗三耶三菩，若作佛时，当字某。’是菩萨闻是字，心中作是念：‘我将得无然，我亦先时念复如是。’”</p>
  <p>佛言：“是菩萨于知为甚少，无沤和拘舍罗，反作是念：‘希望名字自我作阿耨多罗三耶三菩，字当如是。’”</p>
  <p>佛言：“如魔所教者，为从魔天。今作比丘为魔所迷，自念：‘是我本发心之所致，今得是字，为如所言，过去怛萨阿竭阿罗呵三耶三佛授我决以为阿耨多罗三耶三菩。’”</p>
  <p>佛语须菩提：“我所说阿惟越致菩萨摩诃萨，用是比相行而不为是。其以字自念我是，便轻余菩萨摩诃萨，用是轻故，离萨芸若阿耨多罗佛慧，远沤和拘舍罗，以为离般若波罗蜜，以为离善师，以为得恶师。是菩萨会堕二道，若声闻、辟支佛道地。若大久远勤苦以后，乃复求佛者，用般若波罗蜜恩故，当复得阿耨多罗三耶三菩，自致成阿惟三佛。”</p>
  <p>佛言：“尔时，发意受是字时，不即觉改悔者，如是当堕声闻、辟支佛道地。”</p>
  <p>佛言：“比丘有四重事禁，若复他事所犯毁，不复成沙门，不复为佛子。是坏菩萨之罪，重于比丘四事禁。是菩萨言：‘我字某，生于某国。’心作是念，其罪最重于四事禁，复过五逆恶。所以罪重者何？为受字，故不知魔事之所为微妙。</p>
  <p>“复次，须菩提，远离之德。菩萨摩诃萨，弊魔复于前作是言：‘远离之法，正当如是，怛萨阿竭阿罗呵三耶三佛之所称誉。’”</p>
  <p>佛语须菩提：“我不作是说远离，教菩萨摩诃萨止于独处、树间、闲处。”</p>
  <p>须菩提白佛：“云何，天中天，菩萨摩诃萨有异远离？”</p>
  <p>佛语须菩提：“正使菩萨摩诃萨，念恍惚是为声闻之所念，念恍惚者为是辟支佛之所念。</p>
  <p>“行恍惚者，是菩萨摩诃萨，虽在城郭，续为行远离；行恍惚者，是菩萨摩诃萨于一切恶法而无所起；行恍惚者，是菩萨摩诃萨若独处、树间、闲处止，是菩萨摩诃萨续行远离。是者，我乐使菩萨摩诃萨作是行，是远离之行当昼夜念之，是为菩萨摩诃萨远离行。</p>
  <p>“菩萨摩诃萨行远离者，虽在城傍，续行恍惚，若在独处、树间、闲处止者恍惚，若在独处、树间、闲处止者行恍惚。是菩萨摩诃萨自念：‘我已知远离。’尔时，弊魔便往教之，令行远离言：‘若当于独处、树间、闲处止，当作是行。’是菩萨随魔所教，便亡远离。魔复言：‘道为悉等声闻、辟支佛道，皆作是念，无有异其作是者，为具足般若波罗蜜，以当作是行。’”</p>
  <p>佛言：“是菩萨摩诃萨所念法非清净，谓以随行而反自用轻余菩萨，自念：‘谁能过我！’轻易城傍行菩萨清净者——其心所念不入声闻、辟支佛法、所有恶心，不受禅悦三昧三摩越，悉逮得所愿，悉具足度。”</p>
  <p>佛言：“无沤和拘舍罗菩萨者，正使在四千里空泽之中，禽兽所不至处，贼所不至，罗刹不至处，虽在彼间，若一岁、若百岁、若千岁、若百千岁、若百千万岁、若百千万亿岁，正使复过是者，不知远离会无所益，不能具足为菩萨摩诃萨远离。自念谓：‘悉得已，悉明已。’弊魔便往飞在空中作是言：‘善哉！善哉！善男子，是真远离，怛萨阿竭阿罗呵三耶三菩所说，正当随是远离行，如是者疾得阿耨多罗三耶三菩阿惟三佛。’是菩萨摩诃萨闻是便从远离起，去往到城傍远离菩萨所，若比丘成就有道人所，而自贡高反往轻言：‘若所行法是即为非。’”</p>
  <p>佛言：“其随恍惚之行，是菩萨摩诃萨为正，反呼言非，中有反行，反呼为是，不当敬者而反敬之，当所敬者反瞋向之，言：‘我所行远离，用是故，有飞人来语我言：善哉！善哉！若所行审是远离。若在城傍行者，谁当来语若？谁当告若者？’”</p>
  <p>佛言：“是菩萨有德人而反轻之。如是，须菩提，菩萨当知，是人如担死人种，无所复中，反呼菩萨有短，是为菩萨怨家。其为厌菩萨者，以是天上、天下之为大贼，正使如沙门被服亦复是贼，于菩萨有德人中亦复是贼。是曹辈者，须菩提，不当与共从事，不当与共语言，亦不当恭敬视之。何以故？当知是辈多瞋怒起，败人好心。</p>
  <p>“何所，须菩提，是菩萨摩诃萨不释萨芸若，不舍阿耨多罗三耶三菩？若菩萨摩诃萨不释萨芸若者，是故阿耨多罗三耶三菩阿惟三佛为一切人故作依。是辈菩萨，不当与坏人者从事，不敬之，不当与会，所当护法，当自坚持，当念之，常畏怖生死勤苦之处，不当入中，于三界而不与交。是彼坏菩萨辈在所止处，常当慈心哀愍护之，自念：‘使我无得生是恶心，令有所愆。设有不善，疾使我弃之，当用学故。’是者，须菩提，菩萨摩诃萨之为上知。”</p>
  <h2>善知识品第十二</h2>
  <p>“复次，须菩提，其诸菩萨摩诃萨欲得阿耨多罗三耶三菩阿惟三佛者，当亲近善师，与共从事，恭敬承事。”</p>
  <p>须菩提白佛言：“何所是，天中天，菩萨摩诃萨善师？当何以知？”</p>
  <p>佛语须菩提：“天中天者，是菩萨摩诃萨善师。</p>
  <p>“有说般若波罗蜜者，从其所闻般若波罗蜜，是即为度，教人入中，当作是知，为是菩萨摩诃萨善师。</p>
  <p>“六波罗蜜者，是菩萨善师。六波罗蜜是舍怛罗，六波罗蜜者是道，六波罗蜜者是为去冥，六波罗蜜者是即为台，六波罗蜜者是即为明，已过去怛萨阿竭阿罗呵三耶三佛皆从六波罗蜜出，甫当来怛萨阿竭阿罗呵三耶三佛皆从六波罗蜜出，今现在阿僧祇诸刹土怛萨阿竭阿罗呵三耶三佛皆从六波罗蜜出，成萨芸若，皆从四事杂施于人：一者布施；二者欢乐；三者饶益；四者等与。是者，须菩提，菩萨摩诃萨舍怛罗，是即为母，是即为父，是即为舍，是即为台，是即为护，是即为归，是即为导，是皆六波罗蜜，是为益于一切人者。菩萨摩诃萨学六波罗蜜者用无有极故，欲断人之狐疑，以是故当学般若波罗蜜。”</p>
  <p>须菩提白佛：“何所是，天中天，般若波罗蜜相？”</p>
  <p>佛语须菩提：“无所挂碍是般若波罗蜜相。”</p>
  <p>须菩提言：“如天中天所说，是相实般若波罗蜜，如是相者为得诸法。”</p>
  <p>佛言：“如是，须菩提，其如相为得般若波罗蜜，如是相者为得诸法。何以故？须菩提，诸法皆是恍惚，诸法皆是空。以是故，须菩提，恍惚与空是为般若波罗蜜相，诸法之相亦恍惚，是空亦恍惚。须菩提，天中天说诸法悉恍惚，是空何然？人欲有生无有尽时，其恍惚者无欲，其恍惚者而无生，其空者无欲，其空者无所生，恍惚与空无阿耨多罗三耶三菩阿惟三佛，亦不从异法恍惚空得阿耨多罗三耶三菩阿惟三佛。”</p>
  <p>“云何，天中天，所说而可得知？”</p>
  <p>佛语须菩提：“人从久远念言：‘是我所有，非我所有。’用是故因致是。”</p>
  <p>须菩提言：“如是，天中天，所说人实从久远念言：‘是我所有，非我所有。’”</p>
  <p>佛言：“云何，须菩提，是我所有为空不？”</p>
  <p>须菩提言：“是为空，天中天。”</p>
  <p>佛言：“云何，须菩提，非我所有为空不？”</p>
  <p>须菩提言：“是为空，天中天。”</p>
  <p>佛语须菩提：“人用是故自念言：‘是我所，非我所。’用是故，在于生死无有已时。”</p>
  <p>须菩提言：“如是，天中天，人用是故在于生死无有休时。”</p>
  <p>佛言：“是者，须菩提，人从欲，便著于人之中，当作是知。不当有所求，后便不复著。其谛者，须菩提，有所增益不当念‘是我所有，非我所有’，是为行般若波罗蜜。是者，须菩提，其所生者后不作是生，是菩萨摩诃萨为行般若波罗蜜。”</p>
  <p>须菩提白佛：“作是行者，天中天，为不行色，不行痛痒、思想、生死、识。是所行者，天中天，菩萨摩诃萨所念为随俗，是为菩萨摩诃萨行。天中天，诸声闻、辟支佛所不及，一切人之所行，是彼极过去，以是所得处无能逮者，是为菩萨摩诃萨之极上。天中天，是所念者，为般若波罗蜜。菩萨摩诃萨昼夜作是行，如所行者，疾近阿耨多罗三耶三菩阿惟三佛座。”</p>
  <p>佛言：“云何，须菩提，若阎浮利人及一切菩萨悉令作人，皆行阿耨多罗三耶三菩发心索佛，各各尽寿作布施，持是施与作阿耨多罗三耶三菩。于须菩提意云何？是菩萨摩诃萨作是布施，其福宁多不？”</p>
  <p>须菩提言：“甚多，甚多，天中天！”</p>
  <p>佛言：“不如菩萨摩诃萨专念般若波罗蜜一日之行，其福已过彼上。或是菩萨摩诃萨所专念般若波罗蜜，如其所行，是者都于众中为极上尊。何以故？其余人无有是慈，除诸佛无有与摩诃萨等者。是善男子所入为甚深，晓了悉知见于世间，是即大悯，其眼彻视见不可计人，悉欲见之无有懈时，念于一切人而不作想，亦无有异。是者，须菩提，即菩萨摩诃萨之大明。虽未作阿耨多罗三耶三菩阿惟三佛者，是即所行其行极尊，出于世间之上，于阿耨多罗三耶三菩终不复还。受人衣被、饭食、床褥、医药，悉其心住于般若波罗蜜者，虽受施与，其德已净，所作福德令近萨芸若坐。是故，须菩提，菩萨摩诃萨有所食无有罪，欲益于一切人，悉欲示人道径，其有照明欲甚度大无有极，诸在牢狱之中悉欲度脱，欲使一切人眼皆悉清净，是为般若波罗蜜之所念，行随是教念般若波罗蜜者，有是即为不动摇。何以故？其作动者所念有想，即非般若波罗蜜，是即非护，当作如般若波罗蜜行，昼夜念之。</p>
  <p>“譬如男子，须菩提，摩尼珠前所不得，却后得之欢喜踊跃，得摩尼珠已复亡之，用亡是故便大愁毒，坐起有忧而无有解已。如是，须菩提，菩萨摩诃萨欲索珍宝者，常坚持心无得失萨芸若念。”</p>
  <p>须菩提白佛：“一切所念为离自然，云何菩萨摩诃萨念萨芸若不离于念？”</p>
  <p>佛语须菩提：“设是菩萨摩诃萨作是知，为不失般若波罗蜜。何以故？须菩提，般若波罗蜜者是空，不增不减。”</p>
  <p>须菩提言：“般若波罗蜜者，天中天，实为是空。云何是菩萨摩诃萨增于般若波罗蜜，成就其行近阿耨多罗三耶三菩座？”</p>
  <p>佛语须菩提：“菩萨摩诃萨亦不有增，亦不有减，说是法时，闻之不恐不怖，当知是善男子为行般若波罗蜜已。”</p>
  <p>须菩提白佛：“般若波罗蜜者是为空行？”</p>
  <p>报言：“不，须菩提。”</p>
  <p>“能有异空而行般若波罗蜜者？”</p>
  <p>报言：“不，须菩提。”</p>
  <p>“为是色行？”</p>
  <p>报言：“不，须菩提。”</p>
  <p>“为痛痒、思想、生死、识行？”</p>
  <p>报言：“不，须菩提。”</p>
  <p>“能有异色所行？”</p>
  <p>报言：“不，须菩提。”</p>
  <p>“能有异痛痒、思想、生死、识行？”</p>
  <p>报言：“不，须菩提。”</p>
  <p>“云何，天中天，菩萨摩诃萨行般若波罗蜜？”</p>
  <p>佛言：“云何，须菩提，为自见法，法之所行般若波罗蜜？”</p>
  <p>须菩提言：“不见，天中天。”</p>
  <p>佛言：“云何，须菩提，菩萨摩诃萨能自见行般若波罗蜜者？”</p>
  <p>须菩提言：“不见，天中天。”</p>
  <p>佛言：“云何，须菩提，能见法有所生处不？”</p>
  <p>须菩提言：“不见，天中天。”</p>
  <p>佛语须菩提：“是为菩萨摩诃萨无所从生法乐忍，如是者即为授决阿耨多罗三耶三菩，是怛萨阿竭阿罗呵三耶三佛无所畏。是菩萨摩诃萨所作行是力者，为逮佛慧，是即大慧，而自在慧，萨芸若慧，怛萨阿竭慧。其不为是，不能自能是处。”</p>
  <p>须菩提白佛：“诸法为从无所生授决为阿耨多罗三耶三菩？”</p>
  <p>佛语须菩提：“不。”</p>
  <p>须菩提白佛：“云何，天中天，授菩萨摩诃萨决，得阿耨多罗三耶三菩？”</p>
  <p>佛语须菩提：“能自见法，授决为阿耨多罗三耶三菩？”</p>
  <p>须菩提言：“我不见法当作阿耨多罗三耶三菩。”</p>
  <p>佛语须菩提：“诸法不可得，作是念者，是法成阿惟三佛。其不作是，不自致阿惟三佛。”</p>
  <h2>释提桓因品第十三</h2>
  <p>释提桓因从众会中白佛言：“甚深般若波罗蜜！天中天，难了菩萨事之为恍惚。其有德人闻般若波罗蜜者，便书持学，其福不小。”</p>
  <p>佛语拘翼：“若阎浮利人都皆持十善，其功德百倍、千倍、万倍、万亿倍、巨亿倍，若复过是，不啻不如善男子、善女人闻般若波罗蜜书持学者。”</p>
  <p>座中有一比丘语释提桓因：“是为已出拘翼上去？”</p>
  <p>释提桓因报是比丘：“持心一反念者出我上去，何况闻般若波罗蜜以书持学者！闻以随是教立，都出诸天、阿须伦、世间人上。</p>
  <p>“若菩萨摩诃萨行般若波罗蜜者，不独过诸天、阿须伦、世间人上，乃至须陀洹、斯陀含、阿那含、阿罗汉、辟支佛都悉过是。</p>
  <p>“若菩萨摩诃萨行般若波罗蜜者，不独过辟支佛上，亦复至菩萨行檀波罗蜜无沤和拘舍罗离波罗蜜上去。</p>
  <p>“是菩萨摩诃萨行般若波罗蜜者，不独过檀波罗蜜，亦复及行尸波罗蜜、羼波罗蜜、惟逮波罗蜜、禅波罗蜜无沤和拘舍罗离般若波罗蜜上去。</p>
  <p>“若菩萨摩诃萨复讽起行般若波罗蜜者，都合会诸天、阿须伦、世间人终不能胜。行般若波罗蜜菩萨摩诃萨用为极尊，亲近般若波罗蜜故。是菩萨摩诃萨为随萨芸若，言无所断，是菩萨摩诃萨不离怛萨阿竭字，是为菩萨摩诃萨获不离佛座，是菩萨摩诃萨所有懈怠不复生，是菩萨摩诃萨所学为学尊，不学声闻、辟支佛学，是学为菩萨摩诃萨学。四天王当往问讯，令乐得疾学是学，当坐佛座，自致阿耨多罗成阿惟三佛，当度四部弟子。菩萨摩诃萨作是学者，四天王当往问讯，何况余天子！是菩萨摩诃萨行般若波罗蜜者，常为怛萨阿竭阿罗呵三耶三佛之所念。般若波罗蜜者是菩萨行，若于世间有勤苦之疾，是身会无此恶，是为菩萨摩诃萨行般若波罗蜜之所致，便得现在法福。”</p>
  <p>阿难作是念：“释提桓因自以智说耶？持佛威神说耶？”</p>
  <p>释提桓因知阿难心所念，即语阿难：“我所说者持佛威神。”</p>
  <p>佛言：“如是，如是，阿难，是释提桓因所说，悉佛威神之所致。或时，阿难，菩萨摩诃萨于是深念般若波罗蜜行，便念学般若波罗蜜。尔时，三千大千刹土中，弊魔一切皆为愁毒，欲使菩萨摩诃萨中道以本际作证，令得声闻、若辟支佛道。若使得阿耨多罗三耶三菩，疾成阿惟三佛。”</p>
</body></html>