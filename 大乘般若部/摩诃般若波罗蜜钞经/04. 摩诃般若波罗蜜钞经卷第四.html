<!DOCTYPE html>
<html>
<head>
  <meta charset="utf-8"/>
  <meta name="author" content="昙摩"/>
  <meta name="author" content="竺佛念/符秦"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>摩诃般若波罗蜜钞经卷第四</title>
</head>
<body>
  <h1 class="head">摩诃般若波罗蜜钞经卷第四</h1>
  <h2>本无品第七</h2>
  <p>须菩提白佛言：“诸法随次者，天中天，是为法语，故曰无所损；诸法者，为无有端；其法相者，为无所碍；如空法者，为无所生；诸所生不可得，是为法生，故无所得。”</p>
  <p>诸欲、诸梵天子俱白佛言：“其寂者，即佛弟子，今尊者须菩提所说者悉空。”</p>
  <p>须菩提语诸天子言：“为随怛萨阿竭教。”</p>
  <p>佛言：“云何，须菩提，知随怛萨阿竭教？”</p>
  <p>须菩提复言：“如怛萨阿竭本无，是为怛萨阿竭教。诸过去、当来、现在悉为本无。”</p>
  <p>佛言：“随本无者，为随怛萨阿竭教。</p>
  <p>“诸法亦本无，如诸法本无，怛萨阿竭亦本无，一切本无，悉为本无，是为须菩提以随怛萨阿竭教。</p>
  <p>“无有异随本无者，是为怛萨阿竭教。不异无有异随怛萨阿竭者，为随本无。本无者，是为怛萨阿竭。立须菩提之所立，为随怛萨阿竭教。</p>
  <p>“如怛萨阿竭本无无所碍，诸法亦本无无所碍。是者，须菩提，为随怛萨阿竭教已。</p>
  <p>“如怛萨阿竭本无者，于法亦本无，一本无等无异。我者亦无，作者本无，亦无作者，一切皆本无，亦复无本无。如本无，本无我者亦尔故。须菩提，为随怛萨阿竭教。</p>
  <p>“如怛萨阿竭本无不异无有异，是故诸法亦本无不异无有异，是为怛萨阿竭本无，亦不坏，亦不腐，不可得。是者，须菩提，为随怛萨阿竭教。</p>
  <p>“怛萨阿竭与诸法俱本无，无异亦无异，本无亦不有异，本无悉皆是本无。如须菩提所随者，以入不可计，人亦复无所入，是为随怛萨阿竭教。</p>
  <p>“怛萨阿竭者是为本无，亦不过去、当来、今现在；及诸法悉皆本无故，亦无过去、当来、今现在。如是者，须菩提，为随怛萨阿竭教。</p>
  <p>“以如来本无者，即曰怛萨阿竭教。怛萨阿竭者即是本无，当来亦本无，过去亦本无，现在亦本无。以随过去本无，怛萨阿竭教是为本无；以随当来本无，怛萨阿竭教是为本无；以随现在本无，怛萨阿竭教是为本无；以如过去、当来、今现在本无，怛萨阿竭教是为本无；以如过去、当来、今现在本无，怛萨阿竭教是为本无等无异。如诸法本无，是者，须菩提，等无异为随怛萨阿竭教，等无异是为真菩萨之本无，自致阿惟三佛，亦俱等本无。以如本无者，便得本无如来名，地即为六反震动，怛萨阿竭因是本无而得成。是故，须菩提，为随怛萨阿竭教。</p>
  <p>“复次，须菩提，为不随色，为不随痛痒、思想、生死、识，亦不随须陀洹道，亦不随斯陀含、阿那含、阿罗汉、辟支佛。是者，须菩提，为随怛萨阿竭教。”</p>
  <p>舍利弗白佛言：“本无者甚深，天中天！”</p>
  <p>佛言：“如是本无实甚深。”</p>
  <p>说本无时，三百比丘皆得阿罗汉，五百比丘尼皆得须陀洹道，五百诸天及人悉逮得无所从生法乐忍，六十菩萨皆得阿罗汉道。</p>
  <p>佛语舍利弗：“是辈菩萨，供养过去五百佛已，皆作施与，护于净戒，成于忍辱，所作精进，定足于禅。以不得般若波罗蜜沤和拘舍罗，虽是菩萨摩诃萨有道意，入空、无相、无愿，离于沤和拘舍罗者，便中道为本际作证得声闻。</p>
  <p>“譬如有大鸟，舍利弗，其身若四千里、若八千里、若万二千里、若万六千里、若三万里，从忉利天上，欲来下至阎浮利地。是鸟而无翅，反从忉利天上自投来下。云何，舍利弗，是鸟欲中道还上忉利天上，宁能还不？”</p>
  <p>舍利弗言：“不能，天中天。”</p>
  <p>佛言：“是鸟来下至阎浮利地，欲令其身不痛，宁能使不痛？”</p>
  <p>舍利弗言：“不能，天中天。其鸟来下，身不得不痛，若死，若当闷极。何故？其身甚大而反无翅。”</p>
  <p>佛言：“如是，舍利弗，正使菩萨摩诃萨如恒边沙劫，作布施，护于净戒，成于忍辱，所作精进，定足于禅，发心甚大，欲总揽一切成阿惟三佛，不得般若波罗蜜沤和拘舍罗者，便中道堕落在声闻、辟支佛道地。如是，舍利弗，菩萨摩诃萨于过去、当来、今现在佛所，为不持戒三昧，若智慧，若脱慧，若见慧，而反作想，是为不持怛萨阿竭戒三昧。智慧，若脱慧，若见慧，为不知怛萨阿竭教而晓知，但闻空声想之，如所闻持欲作阿耨多罗三耶三菩会不能得，便中道在声闻、辟支佛道地。何以故？如是为不得般若波罗蜜沤和拘舍罗故。”</p>
  <p>舍利弗白佛言：“我念佛之所说，其离般若波罗蜜沤和拘舍罗者，便不能自致阿耨多罗三耶三菩。若有菩萨摩诃萨欲得阿耨多罗三耶三菩阿惟三佛者，当黠学般若波罗蜜沤和拘舍罗。”</p>
  <p>诸欲天、诸色天子俱白佛言：“般若波罗蜜者甚深，难晓难了！泊然者不得阿耨多罗三耶三菩。”</p>
  <p>佛语诸天子言：“如是般若波罗蜜者甚深难晓了，泊然不得阿耨多罗三耶三菩。”</p>
  <p>须菩提白佛言：“般若波罗蜜者难晓了，天中天。如我念是慧，其为泊然者，乃能得阿耨多罗三耶三菩。何以故？亦不于是有得阿惟三佛者故曰法空，无作阿惟三佛用法空故，于法亦不能得当作阿惟三佛者，故诸法悉空，于法无所有，是为法语。无作阿惟三佛故曰法空，无作阿惟三佛者，亦无得阿惟三佛者，其念一切诸法悉空。随是者，天中天，而泊然得阿耨多罗三耶三菩成阿惟三佛。”</p>
  <p>舍利弗谓须菩提：“如所说者，泊然得阿耨多罗三耶三菩是为甚难。何以故？空不念‘我当作阿耨多罗三耶三菩成阿惟三佛’，如是法者易得阿惟三佛。何以故？如恒边沙等菩萨云何转还？”</p>
  <p>须菩提言：“当作是知，不为泊然者难得阿耨多罗三耶三菩。”</p>
  <p>须菩提谓舍利弗：“用色还不作阿耨多罗三耶三菩？”</p>
  <p>答言：“不。”</p>
  <p>“用痛痒、思想、生死、识还不作阿耨多罗三耶三菩？”</p>
  <p>答言：“不。”</p>
  <p>“能有异色得法还不作阿耨多罗三耶三菩？”</p>
  <p>答言：“不。”</p>
  <p>“能有异痛痒、思想、生死、识得法还不作阿耨多罗三耶三菩？”</p>
  <p>答言：“不。”</p>
  <p>“色本无，宁还不作阿耨多罗三耶三菩？”</p>
  <p>答言：“不。”</p>
  <p>“痛痒、思想、生死、识本无，宁还不作阿耨多罗三耶三菩？”</p>
  <p>答言：“不。”</p>
  <p>“云何，舍利弗，能有异色本无，于法得还不作阿耨多罗三耶三菩？”</p>
  <p>答言：“不。”</p>
  <p>“能有异痛痒、思想、生死、识本无，于法得还不作阿耨多罗三耶三菩。”</p>
  <p>答言：“不。”</p>
  <p>“云何，舍利弗，本无为还不作阿耨多罗三耶三菩？”</p>
  <p>答言：“不。”</p>
  <p>“能有异本无，于法得还不作阿耨多罗三耶三菩。”</p>
  <p>答言：“不。”</p>
  <p>“设于是法不得，何所法还者作阿耨多罗三耶三菩？”</p>
  <p>舍利弗谓须菩提：“如所说法，无有菩萨还者。”</p>
  <p>须菩提言：“菩萨之人而有三德，是怛萨阿竭所说，一者佛衍菩萨而不计三，如须菩提所言。”</p>
  <p>分耨文陀尼弗语舍利弗：“须菩提所说一道者而当问之。”</p>
  <p>舍利弗谓须菩提：“欲问所说一道佛衍菩萨事，须菩提。”</p>
  <p>“欲问所说一道佛衍菩萨事，”须菩提言，“云何，舍利弗，于本无中能见三道，是为声闻、辟支佛？”</p>
  <p>佛语舍利弗言：“不见本无中得二事者。”</p>
  <p>须菩提言：“云何，舍利弗，本无者为一不？是故曰得。若菩萨摩诃萨闻本无心不懈怠，是菩萨摩诃萨会致至菩萨。”</p>
  <p>佛言：“善哉！善哉！须菩提，如所说无异，悉佛威神之所致，是为菩萨摩诃萨本无无有异。若菩萨心不懈怠会至菩萨。”</p>
  <p>舍利弗白佛言：“何谓为菩萨？”</p>
  <p>佛语舍利弗：“成阿耨多罗三耶三菩则是。”</p>
  <p>须菩提白佛：“何谓菩萨摩诃萨欲成者？云何住？”</p>
  <p>佛言：“视一切人，皆等其心不异，无有害意，以慈心向人若身无异，其心柔软，其心加哀，其心无瞋恚，无所碍心，无所娆心，视之若父母无异，是心菩萨摩诃萨所住，当作是学。”</p>
  <h2>阿惟越致品第八</h2>
  <p>须菩提白佛言：“阿惟越致菩萨摩诃萨，当何以比观其相行，知是为阿惟越致菩萨摩诃萨？”</p>
  <p>佛语须菩提：“于凡人及声闻、辟支佛，乃至怛萨阿竭道地，闻悉本无而不动摇，亦无有异，于其法亦本无，是为本无于不动摇，是即为度。如所闻不转，亦不有疑，亦不言是，亦不言非，如本无者为无所失，其所语不轻，不说他事但说中正，他人有所作亦不观视，如是比观其相行具足，知是即阿惟越致菩萨摩诃萨。</p>
  <p>“复次，须菩提，阿惟越致菩萨摩诃萨者，不形沙门、婆罗门面类，是为沙门，是为婆罗门，所见知悉谛了，终不祠祀跪拜余天，不持华香而奉上之，如是比观其相行具足，知是即阿惟越致菩萨摩诃萨。</p>
  <p>“复次，须菩提，阿惟越致菩萨摩诃萨终不生恶处，不作妇人，如是比观其相行具足，知是即阿惟越致菩萨摩诃萨。</p>
  <p>“复次，须菩提，阿惟越致菩萨摩诃萨终不离十善，身自不杀，教人不杀，身自不盗，不淫泆，不两舌，不恶口，不妄言，不绮语，不妒嫉，不贪余，不疑乱，身自作正，教人守正，是为十善，又于梦中自护不失十善，是为阿惟越致菩萨摩诃萨，于梦中面自见十善，如是比观其相行具足，知是即阿惟越致菩萨摩诃萨。</p>
  <p>“复次，须菩提，阿惟越致菩萨摩诃萨心所学法，持欲安隐一切人，悉为说法是为法施，令一切皆得法所，是即为法施，于一切如是比观其相行具足，知是即阿惟越致菩萨摩诃萨。</p>
  <p>“复次，须菩提，阿惟越致菩萨摩诃萨若王者，为人中之雄，持所知名慧，闻说深法终不有疑，不有疑不言不信，所言柔软，所语如蜜，复少睡卧，出入行步其心不乱，徐行安步举足蹈地择地而行，及所被服衣中无蚤，常而净洁无有尘垢亦无有忧，身中都无八十种虫。所以者何？是菩萨摩诃萨所有功德，过出世间功德上，稍稍欲成满其功德转倍故，其身清净，心亦清净。”</p>
  <p>须菩提白佛：“云何，天中天，菩萨摩诃萨心清净？当何以知？”</p>
  <p>佛语须菩提：“菩萨摩诃萨所作功德转倍益多稍稍极上，其心自在而无所碍，其功德悉逮心故清净，过声闻、辟支佛道地，是为菩萨摩诃萨心清净，如是比观其相行具足，知是即阿惟越致菩萨。</p>
  <p>“复次，须菩提，阿惟越致菩萨摩诃萨不求财物，若供养者无有悭贪，说深法时无有厌极正作在知；其欲闻深法者，持般若波罗蜜为正之；其有作余道若世事者，持般若波罗蜜主为正之；其不解者，以般若波罗蜜便为解之；如是比观其相行具足，知是即阿惟越致菩萨摩诃萨。</p>
  <p>“复次，须菩提，至者弊魔便来，致所化作八大泥犁，一泥犁化有若干百千菩萨，便指示言：‘是辈人者皆从佛授决已，皆是阿惟越致。今悉堕泥犁中，皆佛之所授决。设若作阿惟越致授决已者，当疾悔之，我非阿惟越致。设若言尔者，便不入泥犁，当生天上。’”</p>
  <p>佛语须菩提：“设是心不动者，是阿惟越致菩萨摩诃萨。”</p>
  <p>佛言：“我所语者无有异，设当生恶处者，佛语为有异，如是比观其相行具足，知是即阿惟越致菩萨摩诃萨。</p>
  <p>“复次，须菩提，弊魔化作沙门若用被服，到菩萨摩诃萨所言：‘若前从我所闻，从我所受，今悉弃舍，皆不可用。若今当自悔其过，若疾悔之随我言者，我日日自来问讯。若设不用我言者，我终不复来相视。若莫复说是语，非佛所说，是皆他余外道之造作，今我所语是佛所说。’”</p>
  <p>佛言：“其闻是说而动转者，当知其人不从过去佛授决来在菩萨摩诃萨举中，多有菩萨摩诃萨未在阿惟越致其界。设不动转者，念法无有生死，念无有生死信他人言。譬若比丘得罗汉者，不随他人所言，眼悉见法以为作证，是为无所有，终不可动，是菩萨摩诃萨亦不可动。如声闻、辟支佛道地所念法众不复还，是菩萨摩诃萨正向萨芸若不可复还。用是比观其相行具足，知是即阿惟越致菩萨摩诃萨。</p>
  <p>“复次，须菩提，弊魔到菩萨摩诃萨所化作异人：‘若所求者甚为勤苦，非萨芸若行。若致负是勤苦为，若用是勤苦为作，不当自还厌耶？当复于何所更索是躯？汝何不早取罗汉，用佛为求耶？’”</p>
  <p>佛言：“设不动转者，弊魔复弃舍去，更为方略，化作若干菩萨，在其边立，复生指语之：‘若见是菩萨不？皆供养如恒边沙佛已，皆与衣服、饭食、床卧、医药悉具足，皆于恒边沙佛所悉行清净戒，皆从受事闻其中慧当所施行，其所求者为悉学已，所住如法，今皆不能得阿耨多罗三耶三菩。作是学已，作是受已，作是行已，不能得萨芸若，何况若欲得阿耨多罗三耶三菩？’”</p>
  <p>佛言：“设是不动者，弊魔便去，更化作比丘，作是言语：‘是悉罗汉，过去世时皆行菩萨道，今悉取罗汉。今是尚如是比丘，若当从何所得阿耨多罗三耶三菩？’”</p>
  <p>佛言：“是菩萨摩诃萨虽从异处闻是言，续作其行心不动转，亦无有异心，觉知魔为。”</p>
  <p>佛言：“若有学波罗蜜随其行者，不得萨芸若，当从何所得？佛所语者为无有异，其作是学，其作是行如般若波罗蜜者，心不动摇，设是不得萨芸若，佛语为有异。佛所语者，终不有欺，是菩萨摩诃萨当作是学。用是比观其相行具足，知是即阿惟越致菩萨摩诃萨。</p>
  <p>“复次，须菩提，弊魔往到阿惟越致菩萨所，作是晓言：‘萨芸若者如空，是法不可得边幅，是法不可得穷极有所可得。何以故？无阿惟越致，亦无得阿惟三佛者，今我观视其法都卢皆空，若之所作是为勤苦。’不当觉知是魔所为，云何欲得阿耨多罗三耶三菩？是非佛所说。”</p>
  <p>佛言：“是善男子、善女人当如是知，当作是念为魔事，其心正直而不动摇，用比观其相行具足，知是即阿惟越致菩萨摩诃萨。</p>
  <p>“复次，须菩提，阿惟越致菩萨摩诃萨欲作第一禅、第二禅、第三至于第四禅三摩越，随是四禅而不录禅，因是为三摩越，为人欲故，用是比观其相行具足，知是即阿惟越致菩萨摩诃萨。</p>
  <p>“复次，须菩提，阿惟越致菩萨摩诃萨不求称誉其名字者，若称说者，不念所欲其心广大，但念一切悉令得安，行步坐起其心不乱，出入用意当而至诚，不求有力，不他淫欲，若欲往来自患其欲，于欲常有恐怖。譬若男子过大空泽之中，若欲饮食，畏于贼盗，疾欲发去，自念何时当到聚落安隐之处疾得脱去。阿惟越致菩萨摩诃萨亦复如是，于爱欲有往来时，自念所作是为不可，是即为非皆悉不正，非我法之所作，亦不念余恶。何以故？欲使一切皆得安隐。”</p>
  <p>佛言：“其作是念皆是般若波罗蜜威神之力，用是比观其相行具足，知是即阿惟越致菩萨摩诃萨。</p>
  <p>“复次，须菩提，和夷罗洹阅叉常随从阿惟越致菩萨摩诃萨，其余鬼神不敢附之，终不失志，其心不乱；其身亦不妄起，身体完具无所缺减；为人雄不诱他人妇女，若为作符、若咒、若药都不为是，亦不自为，亦不教人为，是为菩萨之净；不说男子事，亦不说妇人事都无是[亿-音+(夫*夫)]，用是比观其相行具足，知是即阿惟越致菩萨摩诃萨。</p>
  <p>“复次，须菩提，阿惟越致菩萨摩诃萨不与聚会人从事，亦不与王者，亦不与贼，亦不与兵，亦不与军，亦不与聚邑，亦不与城郭，亦不与世俗，亦不与女人，亦不与男子，亦不与余道，亦不与谷，亦不与酒，亦不与祠，亦不与杂色，亦不与华，亦不与香，亦不与调戏，亦不从悔，亦不从利，亦不作若干种，亦不与所有从事；但与般若波罗蜜从事，不离萨芸若常念不忘，亦不与斗从事，自守如法，常行中正，不从非法；常称誉贤者以为上头，常于人欲作亲厚，不作怨恶，但求怛萨阿竭法；则欲求生异方佛刹，作是求将不生彼间，用是故常得见佛，复得供养阿惟越致菩萨摩诃萨；或从欲、从色、从无色，去其彼间来生中国，若在善人家，若黠慧中生，若在生谈语之中，若在晓经书之家，不喜豫少事有生于边地，悉生大国中终不犯法，用是比观其相行具足，知是即阿惟越致菩萨摩诃萨。</p>
  <p>“复次，须菩提，阿惟越致菩萨摩诃萨亦不言‘我是阿惟越致’，亦不念‘我是阿惟越致’，亦不自疑‘我不在阿惟越致地’。譬若男子得须陀洹道，于其道地终不有疑，魔事虽起即悉觉知，既起者不随其计；阿惟越致菩萨摩诃萨亦如是，自于道地终不有疑亦不懈怠，魔事虽起即悉觉知，既起者不随其计。譬若男子作恶逆者，其心终不有忘，至于命尽其心终不可转；阿惟越致菩萨摩诃萨者，终不可移其心忠正立，于阿惟越致菩萨心终不可动，天上、天下终不可转，魔事虽起即悉觉知，既起者不随其计，自于道地终不有疑，亦无声闻、辟支佛心，终不念言佛之难得，其地安隐端自坚住无有胜者。何以故？如是住者无有能过。弊魔大愁便化作佛，往到其所言：‘若当取罗汉证，证如来授决得阿耨多罗三耶三菩。何以故？若不得比亦不得相，其如心比者，用是相行具足，能为菩萨摩诃萨，或尚不得阿耨多罗三耶三菩，若当何当因得？’”</p>
  <p>佛言：“设是菩萨摩诃萨心不动转，知是菩萨摩诃萨从过去怛萨阿竭阿罗诃三耶三佛所授决已。设复作是念者，知魔作佛像来，是男子知即非佛，是魔所为，其作是作以应阿惟越致地。如佛所说魔事无有异，其作是视，其作是念，知魔所为欲使我转。”</p>
  <p>佛言：“设不动者，是菩萨摩诃萨从过去怛萨阿竭阿罗诃三耶三佛所以授决，住阿惟越致地已。何以故？用是比观其相具足，知是审阿惟越致。如是比观其相行具足，知是即阿惟越致菩萨摩诃萨。</p>
  <p>“复次，须菩提，阿惟越致菩萨摩诃萨用法故不贪所有，亦不惜身寿命。是菩萨摩诃萨欲悉受法，为护过去、当来、今现在佛所有法。其欲护过去、当来、今现在佛法，以为人数，是即为决，是为护法。用是故，无所惜亦不惜命身，未曾懈时，无有厌极，如是比观其相行具足，知是阿惟越菩萨摩诃萨。</p>
  <p>“复次，须菩提，阿惟越致菩萨摩诃萨怛萨阿竭阿罗诃三耶三佛之所说法，未曾有疑，亦不言非。”</p>
  <p>须菩提白佛：“怛萨阿竭之所说法，亦不疑不言非，为于声闻说法，亦不有疑，亦不言非。”</p>
  <p>“诸声闻之所说法，于其中亦不疑，亦不言非。何以故？须菩提，是菩萨摩诃萨为逮无所从生法乐忍，用是比观其相行具足，知是阿惟越致菩萨摩诃萨。”</p>
  <h2>恒架调优婆夷品第九</h2>
  <p>须菩提白佛言：“大哉阿惟越致菩萨摩诃萨！从大功德自致阿惟越致，乃从恒边沙等为以应相。今天中天说深法，是菩萨摩诃萨之所施行。”</p>
  <p>佛言：“善哉！善哉！须菩提，汝之所问是为甚深，是即为空、无相、无愿、无生死、无所生、无所有、无所欲，是为灭，泥洹者是为限。”</p>
  <p>须菩提白佛：“泥洹者是限，非是诸法。”</p>
  <p>佛语须菩提：“诸法甚深。何以故？色者甚深，须菩提，痛痒、思想、生死、识亦甚深，阴亦甚深，如色甚深者。何谓，须菩提，痛痒、思想、生死、识之甚深？有甚深者，非色之甚深，是为色之甚深。痛痒、思想、生死、识亦尔，是识为甚深。”</p>
  <p>须菩提白佛言：“大哉微妙！色之稍从泥洹。”</p>
  <p>佛语须菩提：“痛痒、思想、生死、识，为稍从泥洹。甚深，甚深者，般若波罗蜜，菩萨摩诃萨思惟念是为住，如般若波罗蜜教，为学般若波罗蜜。是菩萨摩诃萨随是思想，惟念如空教，应行一日，甚深不可言。”</p>
  <p>须菩提白佛言：“是菩萨摩诃萨应行一日者，为却几劫之生死？”</p>
  <p>佛语须菩提：“譬若淫泆，有所重爱端正女人与共期会，女人不得自在。云何，须菩提，其男子宁念不？”</p>
  <p>须菩提言：“用女人故，思念甚多，无有忘时。”</p>
  <p>佛言：“如是男子，所念一日其心不转；是菩萨摩诃萨念般若波罗蜜，应行一日却生死若干劫已。其如般若波罗蜜教，如中所说学，思念随行一日者，是菩萨为却恶除罪已。若菩萨摩诃萨离般若波罗蜜者，正使布施如恒边沙劫，不如菩萨摩诃萨随般若波罗蜜教应行一日者，其功德出彼上。</p>
  <p>“复次，须菩提，若菩萨摩诃萨寿如恒边沙等劫，持所布施与须陀洹、斯陀含、阿那含、阿罗汉、辟支佛而离般若波罗蜜；若有菩萨摩诃萨随般若波罗蜜教，其功德出彼菩萨寿如恒边沙劫布施、持戒者上；若有菩萨摩诃萨念般若波罗蜜起便说法，其功德复出彼菩萨上。</p>
  <p>“复次，须菩提，是菩萨摩诃萨为以法施，其功德复转倍。若菩萨摩诃萨作法施者，是为阿耨多罗三耶三菩。若有菩萨摩诃萨法施者而不守中，其功德不如菩萨摩诃萨作法施而复守中；若有持般若波罗蜜者不离守中，是菩萨摩诃萨其功德甚多。”</p>
  <p>须菩提白佛：“一切无生死，若有不动，天中天，此二事何功德为甚多？”</p>
  <p>佛语须菩提：“菩萨摩诃萨于福生死，于功德生死，所行般若波罗蜜，乐于空，乐于无所有，乐于尽，乐于无所得，念是时，为不离般若波罗蜜。若不离般若波罗蜜者，是菩萨摩诃萨得不可计阿僧祇功德。”</p>
  <p>须菩提白佛：“天中天之所说，何谓不可计阿僧祇功德？有何差特？”</p>
  <p>佛语须菩提：“阿僧祇者，其数不可尽极。不可计者，不可量计之，了不可得边幅，尔故为不可计阿僧祇。”</p>
  <p>须菩提言：“佛说不可计者，色亦不可计，痛痒、思想、生死、识亦不可计。”</p>
  <p>佛语须菩提：“如所言，色亦不可计，痛痒、思想、生死、识亦不可计。”</p>
  <p>须菩提白佛：“何谓为不可计？”</p>
  <p>佛语须菩提：“如空故不可计，无相、无愿故言不可计。如是者，不可计即为是空，亦无异法。”</p>
  <p>佛言：“云何，须菩提，我言诸法悉空不？”</p>
  <p>须菩提言：“如是，天中天，所说法悉空不可尽。”</p>
  <p>佛言：“如是，须菩提，诸法悉空不可计，无有法各各异者、有所差特分别可得不可得者，即怛萨阿竭得不可尽不可计。如空、无相、无愿、无生死、无所生、无所有、无所起、无所灭，如泥洹随所喜在所说，是为怛萨阿竭教。”</p>
  <p>须菩提白佛：“大哉！天中天之所说法，是法实不可逮。如我念佛之所语，诸法亦不可逮。”</p>
  <p>佛语须菩提：“如是诸法不可逮，悉法如空故不可逮。”</p>
  <p>须菩提言：“如佛说本不可逮，愿解不可逮。”</p>
  <p>佛言：“不。”</p>
  <p>须菩提言：“六波罗蜜为不可逮，是为布施无增无减，尸波罗蜜，羼波罗蜜，惟逮波罗蜜，禅波罗蜜，般若波罗蜜为不增不减，是即为六波罗蜜不增不减。何谓于六波罗蜜不增？是为菩萨摩诃萨自致阿耨多罗三耶三菩。何缘近佛座？是菩萨摩诃萨而不离般若波罗蜜，自致阿耨多罗三耶三菩。”</p>
  <p>佛语须菩提：“如本不可逮不增不减，是菩萨摩诃萨为行般若波罗蜜沤和拘舍罗者，不念是为檀波罗蜜之所增减，是为般若波罗蜜但为有字，是为檀波罗蜜持所有而布施，心念持是功德施作阿耨多罗三耶三菩，其施如阿耨多罗三耶三菩者，是菩萨摩诃萨为行般若波罗蜜，其行般若波罗蜜，是为沤和拘舍罗。不念尸波罗蜜之增减但为有字，是为尸波罗蜜，是为持戒心念，以是功德施作阿耨多罗三耶三菩，施如阿耨多罗三耶三菩，是菩萨摩诃萨为行般若波罗蜜。羼波罗蜜、惟逮禅波罗蜜亦尔。是菩萨摩诃萨为行般若波罗蜜沤和拘舍罗者，不念般若波罗蜜之增减但为有字，为般若波罗蜜者，即是智慧发心，持是功德施作阿耨多罗三耶三菩，施如阿耨多罗三耶三菩者，是能为施。”</p>
  <p>须菩提白佛言：“何等为阿耨多罗三耶三菩施？”</p>
  <p>佛语须菩提：“本无者是为阿耨多罗三耶三菩，是为不增不减，常随是念终不离行，今近阿耨多罗三耶三菩座。如是，须菩提，其本无者，不可逮，亦不增不减，思惟念是为无所失，是为波罗蜜不增不减。是菩萨摩诃萨思惟念是，不（原文是“为”字，不合经义，查其他译本，应为“不”字）离阿耨多罗三耶三菩座。”</p>
  <p>须菩提白佛：“菩萨摩诃萨持心初发心，当近阿耨多罗三藐三菩座？若持后心，近阿耨多罗三耶三菩座？初心、后心是二者无有对，后心、初心亦无有对，何等功德而出生者？”</p>
  <p>佛语须菩提：“譬如灯炷之燃，其炷用初明得燃，若用后明得燃？”</p>
  <p>须菩提言：“亦非初明得燃，亦不离初明得燃，亦非后明得燃，亦不离后明得燃。”</p>
  <p>佛言：“云何，须菩提，为如是不？”</p>
  <p>须菩提言：“如是，如是，天中天。”</p>
  <p>佛语须菩提：“菩萨摩诃萨亦不初心得阿耨多罗三耶三菩，亦不离初心得阿耨多罗三耶三菩，亦不后心得阿耨多罗三耶三菩，亦不离后心得阿耨多罗三耶三菩。”</p>
  <p>须菩提白佛言：“因缘者甚深，天中天！菩萨摩诃萨不用初心得阿耨多罗三耶三菩，菩萨亦不离初心得阿耨多罗三耶三菩，亦不后心得阿耨多罗三耶三菩，亦不离后心得阿耨多罗三耶三菩。”</p>
  <p>“云何，须菩提，前心为灭耶？后心后生耶？”</p>
  <p>须菩提言：“不，天中天。”</p>
  <p>“云何，须菩提，心初生者为灭不？”</p>
  <p>须菩提言：“其法为灭法，天中天。”</p>
  <p>“云何，须菩提，其法当所灭者，宁可灭不？”</p>
  <p>须菩提言：“不，天中天。”</p>
  <p>“云何，须菩提，宁可住如本无？”</p>
  <p>须菩提言：“其欲住者当如本无。”</p>
  <p>“云何，须菩提，设令住如本无，将无有异？”</p>
  <p>须菩提言：“不，天中天。”</p>
  <p>“云何，须菩提，本无为甚深不？”</p>
  <p>须菩提言：“甚深，天中天！”</p>
  <p>“云何，须菩提，本无为有心不？”</p>
  <p>答言：“无有，天中天。”</p>
  <p>“云何，须菩提，能有异本无，有心者不？”</p>
  <p>答言：“不，天中天。”</p>
  <p>“云何，须菩提，本无见意不？”</p>
  <p>答言：“不，天中天。”</p>
  <p>“云何，须菩提，其作是行为深行不？”</p>
  <p>答言：“其作是行，天中天，为无所行。何以故？作是不见行为不可见行。”</p>
  <p>佛语须菩提：“菩萨摩诃萨行般若波罗蜜者为行何等？”</p>
  <p>须菩提言：“为行为行审谛，天中天。”</p>
  <p>“云何，须菩提，其行谛者为行想不？”</p>
  <p>答言：“不，天中天。”</p>
  <p>“云何，须菩提，菩萨摩诃萨为识想念不？”</p>
  <p>答言：“不，天中天。”</p>
  <p>“云何，须菩提，为不识想念为念？”</p>
  <p>须菩提言：“菩萨摩诃萨而不为是。”</p>
  <p>“云何，须菩提，不作想而得应行具足一切佛法不为声闻？”</p>
  <p>须菩提言：“菩萨摩诃萨沤和拘舍罗者，于无想为无所贪。”</p>
  <p>舍利弗问须菩提：“若菩萨摩诃萨于梦向三事三昧念脱门，空空、无相无相、无愿无愿三昧是为有益，般若波罗蜜于昼日复有益，若夜梦中时亦复有益。何以故？佛之所说昼日若夜梦中俱等无有异。”</p>
  <p>须菩提语舍利弗：“若菩萨摩诃萨昼日念般若波罗蜜，夜于梦中亦复倍益念般若波罗蜜。”</p>
  <p>舍利弗言：“云何，须菩提，若于梦中有所作，宁有所有不？”</p>
  <p>答言：“不。”</p>
  <p>“一切诸法说亦如梦中之所有。”</p>
  <p>须菩提语舍利弗：“梦中所作善觉即大喜是者为益，若所作恶而不喜者是即为减。”</p>
  <p>舍利弗言：“设于梦中有杀，其心大喜，觉已言‘我杀是，大快！’，是者云何？”</p>
  <p>须菩提言：“不妄皆有因缘，心不空尔会有所缘。若见、若闻、若念觉即知之是为因缘故，令人心为所著，便有所得。何谓所得？从所因缘乃受其罪，不从无因缘受其罪，皆从因缘生故。”</p>
  <p>舍利弗言：“一切所作因缘，皆为恍忽，皆为空耳。云何，天中天，从何因缘而得所生？”</p>
  <p>答言：“为从想因缘得生。”</p>
  <p>舍利弗言：“菩萨摩诃萨于梦中布施，持是施与作阿耨多罗三耶三菩，为有施与无？”</p>
  <p>须菩提报舍利弗言：“大弥勒菩萨摩诃萨今近在是，旦暮当补佛处，所问者可问之，即能发遣。”</p>
  <p>舍利弗白弥勒菩萨：“今我所问，须菩提言，大弥勒菩萨即能解之。”</p>
  <p>弥勒菩萨语舍利弗：“如我字为弥勒，当所解者，当以色解？若当以痛痒、思想、生死、识解？色者即空，当以无所有解之；若痛痒、思想、生死、识空，解亦不见去。当所解者，何所得解？亦不见法所解当得阿耨多罗三耶三菩。”</p>
  <p>舍利弗白弥勒菩萨：“所说者为已得证。”</p>
  <p>弥勒菩萨语舍利弗：“所说法不言得证。”</p>
  <p>舍利弗便作是念：“弥勒菩萨所入慧为甚深。所以者何？般若波罗蜜以来久远。”</p>
  <p>佛言：“云何，舍利弗，若能见彼作罗汉者不？”</p>
  <p>舍利弗言：“不，天中天。”</p>
  <p>佛语舍利弗：“菩萨摩诃萨行般若波罗蜜，亦如是不念：‘我从是法授决，不从是法得决’。若于是法当得阿耨多罗三耶三菩，自致阿惟三佛，是菩萨摩诃萨其作是作，为行般若波罗蜜，不恐不得阿惟三佛。随是教者，为行般若波罗蜜，是菩萨摩诃萨为以无所畏。何以故？</p>
  <p>“若至大剧难处、虎狼之中不畏不怖，心念言：‘设有啖我者，当为布施，是为具足行檀波罗蜜，近阿耨多罗三耶三菩。愿我作佛，令其刹中无禽兽之道。’</p>
  <p>“若菩萨摩诃萨至大剧贼之中亦不畏怖。何以故？设令于其中死，心念言：‘我身会当弃捐，设杀我者，我不瞋恚，是为具足忍辱行羼波罗蜜，当近阿耨多罗三耶三菩。愿我作佛时，令其刹中人无有贼盗。’</p>
  <p>“若菩萨摩诃萨至大无水浆之处亦不畏怖，心念言：‘一切人念悉无德，使无水浆。愿我作佛时，令其刹中常有八味之水，使一切人悉得用之。’用世间人故常为精进。</p>
  <p>“若菩萨摩诃萨至谷贵之处亦不畏怖，心念言：‘我当坚其精进，自致得阿耨多罗三耶三菩。成阿惟三佛时，令我刹中无有恶，皆使一切人在所愿，饮食悉令在前，如忉利天上所有。’是善男子用一切人故，精进自致阿耨多罗三耶三菩，成阿惟三佛。</p>
  <p>“若菩萨摩诃萨在恶贼时亦不畏怖。何以故？不见法当所痛者，用是故无所畏：‘假使我身遭是病死，心不有异，必当精进。愿我作阿耨多罗三耶三菩成至佛时，令其刹中一切人皆无恶秽者、死亡者。’是菩萨摩诃萨之所言，如佛语而无异。</p>
  <p>“复次，舍利弗，是菩萨摩诃萨不久当成阿耨多罗三耶三菩，自致阿惟三佛，自于其法亦不恐怖。何以故？从本际已来发心呼言，不久其本际者，为若干，为久远，为甚大，久心如一转顷是为本际。是菩萨摩诃萨今近阿耨多罗三耶三菩，成阿惟三佛故，曰闻是而不恐怖。”</p>
  <p>尔时，优婆夷从座起，前为佛作礼，长跪白佛：“我闻是语不恐不怖，必后欲为一切人说法令不恐怖。”</p>
  <p>应时佛笑，口中五色光出，笑竟讫，此优婆夷者，即以金华持散佛上，用佛威神，其华在佛上亦不堕地。</p>
  <p>阿难从座起，整衣服，前为佛作礼，却长跪问佛：“怛萨阿竭所笑不妄，必有所说。”</p>
  <p>佛语阿难：“是怛架调优婆夷者，却后当来世，其劫名为星宿，当于是劫中作佛，号字曰金华佛。”</p>
  <p>佛语阿难：“是优婆夷者，后当弃女人形体，更受男子身，便生阿閦佛国。”</p>
</body></html>