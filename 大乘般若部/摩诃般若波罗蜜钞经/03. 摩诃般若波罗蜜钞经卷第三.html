<!DOCTYPE html>
<html>
<head>
  <meta charset="utf-8"/>
  <meta name="author" content="昙摩"/>
  <meta name="author" content="竺佛念/符秦"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>摩诃般若波罗蜜钞经卷第三</title>
</head>
<body>
  <h1 class="head">摩诃般若波罗蜜钞经卷第三</h1>
  <h2>善权品第四</h2>
  <p>尔时，弥勒菩萨谓须菩提：“若有菩萨摩诃萨劝助为福，出入布施、持戒自守者上，其福转尊极上，无过菩萨摩诃萨劝助福德。”</p>
  <p>须菩提语弥勒菩萨：“复有菩萨摩诃萨，于阿僧祇刹土诸佛所而作功德，一一刹土不可计佛其般泥洹者，乃从发意已来自到阿耨多罗三耶三菩成至阿惟三佛者，乃至无余泥洹界而般泥洹者，然后至于法尽，于是中所作功德，其功德度无有极；及诸声闻作布施、持戒自守为福，于有余功德自致无余，诸有般泥洹佛于其中所作功德，至有净戒身、三昧身、智慧身、以脱身、脱慧所见身；佛法极大哀不可计，佛天中天所说法，于其法中复学诸所有功德，乃于诸般泥洹佛法所作功德，都计之合之，劝助为尊。种种得中为极，是上极。劝助者是为劝助，劝助以持作阿耨多罗三耶三菩，以是为阿耨多罗三耶三菩。置是菩萨之人，持心能作是求阿耨多罗三耶三菩，乃生作是心，欲有所得。”</p>
  <p>弥勒菩萨语须菩提：“其不作是求，乃能有所得。其作是思想者，以为无黠——能生是意，用思想悔还，用信悔还——但用无黠故，还堕四颠倒，无常谓有常，苦谓有乐，空谓有实，无身谓有身，以故思想悔还，心悔还，信悔还。菩萨不当作是心有所求。于所求无处所，云何求阿耨多罗三耶三菩？”</p>
  <p>弥勒菩萨谓须菩提：“不当于新学菩萨摩诃萨前说是语。何以故？或亡所信，亡所乐，亡所喜，亡所行，便从是堕。当为是菩萨摩诃萨可说闻者，在善师边者，当为是菩萨摩诃萨可说闻者，不恐、不怖、不畏，是菩萨摩诃萨能劝助为福，作萨芸若。持心作是劝助，心亦尽灭，无所有，无所见。何等心当作阿耨多罗三耶三菩者？当以何心作？心无两对，心之自然，乃能所作。”</p>
  <p>释提桓因语须菩提：“新学菩萨摩诃萨闻是或恐或怖。若菩萨摩诃萨欲作功德者，当云何劝助其福得作阿耨多罗三耶三菩？”</p>
  <p>须菩提语弥勒菩萨：“当作护诸佛所，破坏众恶而断爱欲，等行如一，降伏魔事，弃捐重担，即自从所有勤苦悉为以尽，其知以脱心，即从计从阿僧祇刹土诸般泥曰者，于其中所作功德福，于诸声闻中复作功德，都计之合之，劝助为尊。种种德中无过劝助，其劝助者能为劝助，劝助以持作阿耨多罗三耶三菩。</p>
  <p>“何所是菩萨摩诃萨想，不还所信，不悔还？正使菩萨摩诃萨持心作阿耨多罗三耶三菩，其心无所想者，是菩萨摩诃萨心得阿耨多罗三耶三菩。正使心念自了知，是为想悔还、心悔还、所信悔还；正使心念复知是心，则是作是，为想悔还、信悔还。正使菩萨摩诃萨持心了知，当作是觉知，尽无所有，知尽者当知何心有所作，当了知心何所心法于法有所作，如法者为随法已，于作真为是作，即非邪作，是菩萨摩诃萨所作。若有菩萨摩诃萨于过去、当来、今现在佛所作功德，若诸声闻下至凡人所作功德，若畜生闻法，及诸天、诸阅叉、乾多罗、阿须伦、迦留罗、真陀罗、摩睺勒、诸人若非人闻法者，发心所作功德，及初学菩萨道者，都计之合之积累为上，其劝助者能为劝助，是以极尊。种种德中无过劝助，是以劝助所当，劝助能为，劝助福用作阿耨多罗三耶三菩。</p>
  <p>“正使复如是为尽法，于法无所生、无所灭、无所处治，无所生法，得作阿耨多罗三耶三菩。是法不了法，有反用作阿耨多罗三耶三菩故。是为无想，不悔还心，亦不悔还，所信不悔还，作是无所求，众所不逮，是为阿耨多罗三耶三菩所作。若有菩萨摩诃萨不谛晓了知作福德者。所以者何？于身恍惚，于劝助福亦复恍惚，菩萨了知恍惚无所有，是故菩萨摩诃萨般若波罗蜜，若于诸般泥洹佛所而作功德，持是功德欲作所求，其知自然能为阿耨多罗三耶三菩。</p>
  <p>“诸佛天中天，所著不著想，过去以灭亦无有想而不作想。其作想者，为非德菩萨摩诃萨，当学沤和拘舍罗。未得般若波罗蜜者不得入，已得般若波罗蜜乃得入，勿为身作识，用之有灭，以是故无有身身。有德之人，有想便碍，反欲苦住。怛萨阿竭阿罗诃三耶三菩不学作是德持劝助。何以故？用不正，故视般泥曰佛而反有想，以故为碍，所作功德，为不及逮，反欲苦住。其不作想者，是怛萨阿竭阿罗诃三耶三佛之德，其作想者譬若杂毒。何以故？设美饭以毒著中，色大甚好而香，无不喜者，不知饭中有毒。愚闇之人食之欢喜饱满，食欲消时久久不便身。不知德行者，甚之为难，不晓将护，不晓中事，不能解知。作是行德者，为如杂毒之食语。善男子，过去、当来、今现在佛，持戒身、三昧身、智慧身、以脱身、脱慧所见身，及于声闻中所作功德，佛天中天所说，若复辟支佛所而作功德，都劝助之，劝助以持是福德，作阿耨多罗三耶三菩。持所作为想，用是故譬若杂毒。</p>
  <p>“菩萨摩诃萨当作是学，何所过去、当来、今现在佛功德？当云何劝助作福成得阿耨多罗三耶三菩？是菩萨随怛萨阿竭教者，是即为作智、佛功德，所生自然及其想法，所有持是福作劝助，因其劝助自致得阿耨多罗三耶三菩，菩萨摩诃萨作是施者无过，终不离怛萨阿竭阿罗诃三耶三佛，佛所语皆至诚。</p>
  <p>“复次，菩萨摩诃萨当作是施，如净戒，如三昧，如智慧，如以脱，如脱慧所见身，无欲界、无色界、无无色界，亦无过去、当来、今现在，亦无所有，无所有施亦复无所有，其作是施为以如法，法亦无所有，作施者为成所施无有毒，其作异施者为作反施。是菩萨摩诃萨所施以如法者，佛天中天，所知是即为施，得作阿耨多罗三耶三菩。”</p>
  <p>佛言：“善哉！善哉！须菩提，所作为如佛，是即为菩萨摩诃萨所施。三千大千国土人悉念慈哀等护心，无过菩萨摩诃萨上头所施，是即为极尊。</p>
  <p>“复次，须菩提，三千大千国土人悉作阿耨多罗三耶三菩，使如恒边沙佛刹人皆供养是菩萨，震越、衣被、饭食、床、卧具、病瘦医药如恒边沙劫供养，随所喜乐作是布施。云何，须菩提，其福宁多不？”</p>
  <p>须菩提言：“甚多，甚多，天中天！”</p>
  <p>佛言：“劝助功德福过其上不可计。”</p>
  <p>须菩提白佛言：“代劝功德福者，如恒边沙佛土不能悉受。”</p>
  <p>佛言：“善哉！善哉！须菩提，若有菩萨持般若波罗蜜者，所作施为过其本所施上，以无能过劝助所施上，百倍、千倍、万倍、亿倍、巨亿倍。”</p>
  <p>尔时，四天王天上二万天人悉以头面著佛足，皆白佛言：“极大施，天中天！菩萨摩诃萨，沤和拘舍罗乃作是施，其功德甚大尊。何以故？是菩萨摩诃萨学般若波罗蜜，于中劝助故。”</p>
  <p>忉利天上诸天人持天华、名香、捣香、杂香、泽香、烧香、天缯、华盖、幢幡、伎乐，持用供养娱乐佛，供养已皆白佛言：“极大施，天中天！菩萨摩诃萨，沤和拘舍罗乃作是施，极大施之功德。何以故？是菩萨摩诃萨学般若波罗蜜，于中劝助故。”</p>
  <p>盐天上诸天人持天华、名香、捣香、杂香、泽香、烧香、天缯、华盖、幢幡、伎乐，持用供养娱乐佛，供养已皆白佛言：“极大施，天中天！菩萨摩诃萨，沤和拘舍罗乃作是施，极大德之功德。何以故？是菩萨摩诃萨学般若波罗蜜，于中劝助故。”</p>
  <p>兜率天上诸天人以天华、名香、捣香、杂香、泽香、烧香、天缯、华盖、幢幡、伎乐，持用供养娱乐佛，供养已皆作是言：“极大施，天中天！菩萨摩诃萨，沤和拘舍罗乃作是施，极大德之功德。何以故？是菩萨摩诃萨学般若波罗蜜，于中劝助故。”</p>
  <p>尼摩罗提天上诸天人持天华、名香、捣香、杂香、泽香、烧香、天缯、华盖、幢幡、伎乐，持用供养娱乐佛，供养已皆白佛言：“极大施，天中天！菩萨摩诃萨，沤和拘舍罗乃作是施，极大尊之功德。何以故？是菩萨摩诃萨学般若波罗蜜，于中劝助故。”</p>
  <p>波罗尼蜜和耶拔致天上诸天人持天华、名香、捣香、杂香、泽香、烧香、天缯彩、华盖、幢幡、伎乐，持用供养娱乐佛，供养已皆白佛言：“极大施，天中天！菩萨摩诃萨，沤和拘舍罗乃作是施，极大尊之功德。何以故？是菩萨摩诃萨学般若波罗蜜，于中劝助故。”</p>
  <p>梵天、梵迦夷天、梵福楼天、梵波利产天、卢天、波利陀天、卢波摩那天、阿陂会天、首诃天、波利首诃天、阿波摩首天、首呵迦天、比伊潘罗天、阿比耶天、须陀施天、尼天乃至阿迦腻吒天等诸天人，悉以头面著佛足，皆言：“甚善，天中天！菩萨摩诃萨学般若波罗蜜，极为大施之功德。何以故？是菩萨摩诃萨学般若波罗蜜，于中劝助故。”</p>
  <p>佛语首陀卫诸天人：“置三千大千国土中，菩萨摩诃萨及恒边沙佛刹人，悉作阿耨多罗三耶三菩，复有恒边沙佛刹人，都共供养是辈菩萨摩诃萨，震越、衣服、饭食、去来卧具、病瘦医药供养，如恒边沙劫，随所乐喜作是施与，若复过是者，不及菩萨摩诃萨劝助之施。为过去、当来、今现在佛，净戒身、三昧身、智慧身、以脱身、脱慧所见身及诸声闻身，其中者所作功德都共计之合之，及不劝助。若劝助者，以是极尊无能过者，作是劝助以持作阿耨多罗三耶三菩。”</p>
  <p>须菩提白佛言：“属天中天所说，都共计之合之，极尊无过劝助。悉代劝助，劝助已，菩萨摩诃萨从是中得何等法？”</p>
  <p>佛语须菩提：“道德之人当知过去、当来、今现在，法无所取，亦无所舍，亦无所知，亦无所得。其法者，为无所生法，亦无所灭。法者亦无从生，法亦无所从灭，于法中了无所生者，法亦无所从有而灭，是者法之所法。我代劝助之，是为劝助，作是施者疾得作阿耨多罗三耶三菩。是故，须菩提，菩萨摩诃萨劝助为尊。</p>
  <p>“复次，须菩提，菩萨摩诃萨于过去、当来、今现在佛所，代作布施者劝助，代持戒、忍辱、精进、一心、智慧而劝助之，代以脱者劝助之，代脱慧所见身劝助之，作是代劝助，其脱者是为布施，其脱者是为忍辱，其脱者是为精进，其脱者是为一心，其脱者是为智慧，其脱者是为脱慧，其脱者是为脱慧所见身，其脱者是为以脱，其脱者代其劝助，其脱者是为法，是故当来未有如其脱者令阿僧祇刹土诸佛天中天现在者，其脱者是即诸佛弟子，其脱者以过去诸佛弟子，其脱者今现在诸佛弟子，于是法中无缚无著无脱，如是法者，持作阿耨多罗三耶三菩，所施为从中无有能过者，无有能坏者。是者，须菩提，菩萨摩诃萨劝助之为尊。</p>
  <p>“如恒边沙佛刹中，菩萨悉寿如恒边沙劫，恒边沙佛刹人都悉供养诸菩萨摩诃萨，震越、衣服、饮食、床、卧具、病瘦医药乃至恒边沙劫，须菩提，皆持戒、忍辱、于精进而不懈、于禅悉得三昧，百倍、千倍、万倍、若干巨亿万倍，不如劝助功德福，最尊出其上。”</p>
  <h2>地狱品第五</h2>
  <p>舍利弗白佛言：“般若波罗蜜者多所成。</p>
  <p>“天中天，因般若波罗蜜，无不得字者。</p>
  <p>“天中天，般若波罗蜜，为极照明。</p>
  <p>“天中天，般若波罗蜜，为去冥。</p>
  <p>“天中天，般若波罗蜜者，无所著。</p>
  <p>“天中天，般若波罗蜜，为极尊。</p>
  <p>“天中天，无目者，般若波罗蜜为作眼。</p>
  <p>“天中天，其迷惑者，般若波罗蜜悉授道路。</p>
  <p>“天中天，萨芸若者，即般若波罗蜜是。</p>
  <p>“天中天，般若波罗蜜者，是菩萨摩诃萨母。</p>
  <p>“天中天，无所生、无所灭，即般若波罗蜜是。</p>
  <p>“天中天，具足三合十二法轮，为转是般若波罗蜜。</p>
  <p>“天中天，般若波罗蜜，其困苦者悉安隐之。</p>
  <p>“天中天，般若波罗蜜，于生死作护。</p>
  <p>“天中天，般若波罗蜜，于一切法悉皆自然。</p>
  <p>“菩萨摩诃萨，当云何于般若波罗蜜中住，天中天？”</p>
  <p>佛语舍利弗：“世多罗者，因般若波罗蜜住。其敬佛者，当自归般若波罗蜜。”</p>
  <p>释提桓因心念：“尊者舍利弗何因发是问？”即时，释提桓因谓舍利弗：“何因尊者乃作是问？”</p>
  <p>舍利弗谓释提桓因：“拘翼，般若波罗蜜者是菩萨护，因其劝助功德福持作萨芸若，过菩萨之所作为——若布施、持戒、忍辱、精进、禅上。譬若如人从生而盲，若百人、若千人、若万人、若千万人，无有前导，欲有所至若欲入城者，不知当如行；如是，拘翼，五波罗蜜者亦如盲无所见，离般若波罗蜜者，如是欲入萨芸若中，不知当如行。般若波罗蜜即五波罗蜜之护，悉与眼目。般若波罗蜜者是护，令五波罗蜜各得名字。”</p>
  <p>舍利弗白佛：“当云何守入般若波罗蜜中？”</p>
  <p>佛语舍利弗：“色者不见所入，痛痒、思想、生死、识亦不见所入，视五阴亦不见所入，是为守般若波罗蜜。”</p>
  <p>“如是者，天中天，以为守般若波罗蜜。作是守者，为逮何法？”</p>
  <p>佛语舍利弗：“无所守是为逮法守，为般若波罗蜜。”</p>
  <p>释提桓因白佛言：“般若波罗蜜不逮萨芸若者，亦不能得逮，亦不逮守，于生死亦无所逮，当云何逮，天中天？”</p>
  <p>佛言：“无所逮故能为逮。”</p>
  <p>释提桓因言：“少有及者，天中天，如般若波罗蜜！于诸法，诸法无生无所灭，当何所住？”</p>
  <p>“无有住。”</p>
  <p>须菩提白佛言：“菩萨或时作是念，便离般若波罗蜜。”</p>
  <p>佛语须菩提：“傥有所因，便念般若波罗蜜，知般若波罗蜜空无所有，无近无远，是故为菩萨摩诃萨般若波罗蜜。”</p>
  <p>须菩提白佛言：“般若波罗蜜者，为信何法？”</p>
  <p>佛语须菩提：“信般若波罗蜜者为不信色，亦不信痛痒、思想、生死、识，有不信须陀洹道，不信斯陀含、阿那含、阿罗汉、辟支佛道。”</p>
  <p>须菩提白佛言：“摩诃波罗蜜者，天中天，即般若波罗蜜是。”</p>
  <p>佛谓须菩提：“云何知摩诃波罗蜜？因般若波罗蜜是。须菩提，于色无大无小，不以色为证，亦不为色作证；痛痒、思想、生死、识，亦无大无小，于识不以为证，亦不为识作证；便于怛萨阿竭阿罗诃三耶三佛，致十种力即不复为弱。萨芸若无广无狭。何以故？无广无狭萨芸若知于般若波罗蜜无所行。所以者何？般若波罗蜜无所有。若人若于中有所求，谓有所有，是则为大非。何以故？人无所生，般若波罗蜜与人俱皆自然。人恍惚故般若波罗蜜俱不可计，人亦不坏般若波罗蜜亦如是。人如般若波罗蜜者，便得成至阿惟三佛。人亦有力故，恒萨阿竭现而有力。”</p>
  <p>舍利弗白佛言：“般若波罗蜜甚深，甚深，天中天！若有菩萨摩诃萨信般若波罗蜜者，不说其中短，亦不狐疑，其人从何所来生是间？为行菩萨道已来，几闻解般若波罗蜜事随教入中者？”</p>
  <p>佛语舍利弗：“从他方佛刹来生是间，是菩萨摩诃萨于他方供养佛已从受决，闻般若波罗蜜故，以是复闻般若波罗蜜，自念言：‘我如见佛无异。’”</p>
  <p>须菩提白佛言：“般若波罗蜜，可得见闻不？”</p>
  <p>佛言：“不可得见。”</p>
  <p>须菩提白佛言：“是菩萨随深般若波罗蜜者，行已来为几闻？”</p>
  <p>佛语须菩提：“是非一辈学，各各有以供养若干百佛、若干千佛悉见已，于其所皆行清净戒已。</p>
  <p>“若有于众中闻般若波罗蜜，弃舍去为不敬菩萨摩诃萨法，佛说深般若波罗蜜，其人弃舍去不欲闻之。何以故？是人前世时闻般若波罗蜜，用弃舍去故，亦不以身心，是皆无知之人所致。用是罪故，若闻深般若波罗蜜，复止人不令说之；止般若波罗蜜者，为止萨芸若；其止萨芸若者，为止过去、当来、今现在佛；用是断法罪故，死入大泥犁中，若干百千岁，若干亿万岁，当受若干泥犁毒痛甚不可言，其中寿尽转生他方摩诃泥犁中，其寿复尽展转到他方摩诃泥犁中生。”</p>
  <p>舍利弗白佛言：“其罪为堕五逆恶。”</p>
  <p>佛谓舍利弗：“其罪虽喻不可引譬。若讽诵读深般若波罗蜜时，其心疑于法者，亦不肯学，念是言：‘非恒萨阿竭所说。’止他人言：‘莫得学。’是为以自坏复坏他人，自饮毒已复饮他人毒，是辈人为以自亡失复失亡他人，自不晓知深般若波罗蜜转复坏他人。是曹人者不当见之，舍利弗，不当与共坐起、言语、饮食。何以故？是曹之人诽谤法者，自在冥中，复持他人著冥中，其人自毒杀身无异。断法之人所语，有信者，用其言者，其人所受罪俱等无有异。所以者何？用诽谤佛语故。诽谤般若波罗蜜者，为悉诽谤诸法已。”</p>
  <p>舍利弗白佛言：“愿闻诽谤法者，受形何等像类？许不知其身大如？”</p>
  <p>佛谓舍利弗：“是诽谤法人傥闻是事，其人沸血便从面孔出，或恐便死，因是被大痛。其人闻之，心便愁毒而消尽，譬若断华，著日中即为萎枯。”</p>
  <p>舍利弗言：“愿为人故当说之，令知其身受形云何，当为后世人作大明。其有闻者畏惧，当自念：‘我不可诽谤断法如彼人。’”</p>
  <p>佛语舍利弗：“是为示人之大明，以所因罪受其身，甚大丑恶，极勤苦臭处诚不可说，其苦痛甚大而久极。是善男子、善女人闻是语，自足以不敢复诽谤。”</p>
  <p>须菩提白佛言：“善男子、善女人闻，是人但坐口所言乃致是罪。”</p>
  <p>佛语须菩提：“是愚痴之人于我法中作沙门，反诽谤般若波罗蜜，言非道。止般若波罗蜜为者，止佛菩萨；以止佛菩萨者，为断过去、当来、现在佛萨芸若；已断萨芸若者，为断法；以断法者，为断比丘僧；以断比丘僧者，为受不可计阿僧祇之罪。”</p>
  <p>须菩提白佛言：“若有断般若波罗蜜者，天中天，为几事？”</p>
  <p>佛语须菩提：“以为魔所中，是善男子、是善女人不信不乐——用是二事故，能断深般若波罗蜜。复次，须菩提，断般若波罗蜜者复有四事。何谓四事？随恶师所言；不随顺学；不承至法；主行诽谤，索人短，自贡高。是为四事。”</p>
  <p>须菩提白佛言：“少有信般若波罗蜜者，天中天，不晓了是法故。”</p>
  <p>佛语须菩提：“如是，如是，少有信般若波罗蜜者，不晓法故。”</p>
  <p>须菩提言：“云何深般若波罗蜜少有信者？”</p>
  <p>佛语须菩提：“色无著无缚无解。何以故？色之自然为色。痛痒、思想、生死、识无著无缚无脱。何以故？识之自然为识。过去色无著无缚无脱。何以故？过去色之自然故。当来色无著无缚无脱。何以故？当来色之自然色故。今现在色无著无缚无脱。何以故？色之自然色故。过去痛痒、思想、生死、识无著无缚无脱。何以故？过去识之自然故。当来识无著无缚无脱。何以故？当来识之自然故。今现在识无著无缚无脱。何以故？识之自然故。用是故，须菩提，般若波罗蜜甚深少有信者。”</p>
  <h2>清净品第六</h2>
  <p>须菩提白佛言：“般若波罗蜜少有晓者，将不狎习故？”</p>
  <p>佛语须菩提：“如是，如是，般若波罗蜜少有晓者，用是不狎习之所致。何以故？须菩提，色清净，道亦清净故，言色清净、道亦清净，痛痒、思想、生死、识亦清净故，言道亦清净，是故识亦清净。</p>
  <p>“复次，须菩提，色清净，萨芸若亦清净，色亦清净，是故色清净、萨芸若亦清净等无异。今不断前，前不断后，故无坏，以是故前为不断。”</p>
  <p>舍利弗白佛言：“清净者，天中天，为甚深。”</p>
  <p>佛言：“甚清净。”</p>
  <p>舍利弗言：“清净为极明，天中天。”</p>
  <p>佛言：“甚清净。”</p>
  <p>舍利弗言：“清净无有垢，天中天。”</p>
  <p>佛言：“甚清净。”</p>
  <p>舍利弗言：“清净无瑕秽，天中天。”</p>
  <p>佛言：“甚清净。”</p>
  <p>舍利弗言：“清净无所有，天中天。”</p>
  <p>佛言：“甚清净。”</p>
  <p>舍利弗言：“于欲无所欲清净，天中天。”</p>
  <p>佛言：“甚清净。”</p>
  <p>舍利弗言：“于色而无色清净，天中天。”</p>
  <p>佛言：“甚清净。”</p>
  <p>舍利弗言：“无所生为色甚清净，天中天。”</p>
  <p>佛言：“甚清净。”</p>
  <p>舍利弗言：“于有智而无智甚清净，天中天。”</p>
  <p>佛言：“甚清净。”</p>
  <p>舍利弗言：“于智者而无智者甚清净，天中天。”</p>
  <p>佛言：“甚清净。”</p>
  <p>舍利弗言：“于色而有智无有者甚清净，天中天。”</p>
  <p>佛言：“甚清净。”</p>
  <p>舍利弗言：“于痛痒、思想、生死、识而无有智，无有智者甚清净，天中天。”</p>
  <p>佛言：“甚清净。”</p>
  <p>舍利弗言：“般若波罗蜜甚亦清净，天中天。萨芸若者不增不减，天中天。”</p>
  <p>佛言：“甚清净。”</p>
  <p>舍利弗言：“般若波罗蜜甚清净，于诸法无所取，天中天。”</p>
  <p>佛言：“甚清净。”</p>
  <p>须菩提白佛言：“我者清净，色亦清净，天中天。”</p>
  <p>佛言：“本清净。”</p>
  <p>须菩提言：“故曰我清净，痛痒、思想、生死、识亦清净，天中天。”</p>
  <p>佛言：“本清净。”</p>
  <p>须菩提言：“我清净，道亦清净，天中天。”</p>
  <p>佛言：“本清净。”</p>
  <p>须菩提言：“我者清净，萨芸若亦清净，天中天。”</p>
  <p>佛言：“本清净。”</p>
  <p>须菩提言：“我者清净无端绪，天中天。”</p>
  <p>佛言：“本清净。”</p>
  <p>须菩提言：“我者清净无有边，色亦清净无边，天中天。”</p>
  <p>佛言：“本清净。”</p>
  <p>须菩提言：“我者无有边，痛痒、思想、生死、识亦无有边，天中天。”</p>
  <p>佛言：“本清净。”</p>
  <p>须菩提言：“晓知清净者，即菩萨摩诃萨般若波罗蜜是。”</p>
  <p>佛言：“本清净。”</p>
  <p>须菩提言：“般若波罗蜜者，亦不在彼，亦不在是，亦不离是，亦不在中间，天中天。”</p>
  <p>佛言：“本清净。”</p>
  <p>须菩提白佛言：“菩萨摩诃萨知是者，为行般若波罗蜜。有想者，便离般若波罗蜜远已。”</p>
  <p>佛言：“善哉！善哉！须菩提。有字者便有想，以想故著。”</p>
  <p>须菩提白佛言：“难及波罗蜜！天中天，安隐决于著。”</p>
  <p>舍利弗言：“问须菩提，何所为著？”</p>
  <p>须菩提言：“知色空者是曰为著，知痛痒、思想、生死、识空是曰为著，于过去法知过去法是曰为著，于当来法知当来法是曰为著，于现在法知现在法是曰为著，知法者为得大功德，发意菩萨是即为著。”</p>
  <p>释提桓因问须菩提：“何谓为著，须菩提？”</p>
  <p>“心知，拘翼，持是知心，施与作阿耨多罗三耶三菩。心者本清净，能可有所作？善男子、善女人其菩萨者，劝人教人为阿耨多罗三藐三菩，为说正法，自于身无所失于佛种有所造。是善男子、善女人以离诸著，为弃本际。”</p>
  <p>佛言：“善哉！善哉！须菩提，令菩萨摩诃萨知本际为觉著事。</p>
  <p>“复次，须菩提，有著甚深微妙，我今说之，谛听！谛听！上中下言悉善。”</p>
  <p>须菩提白佛言：“愿乐欲闻。”</p>
  <p>佛言：“若善男子、善女人于怛萨阿竭阿罗呵三耶三佛，念欲作，想随所想，是故为著。过去、当来、今现在佛天中天，于无余法代劝助之，是为劝助阿耨多罗三耶三菩。于法者而无法故，曰无过去、当来、今现在，以是不可有所作，亦不可有想，亦不可作因缘，有不可见闻，不可知。”</p>
  <p>须菩提白佛言：“其本甚深清净，天中天！”</p>
  <p>佛言：“本清净。”</p>
  <p>须菩提言：“今日归般若波罗蜜。”</p>
  <p>佛言：“法无作者故，得成阿惟三佛。”</p>
  <p>须菩提言：“诸法实无作阿惟三佛者。”</p>
  <p>佛语须菩提：“无有两法，用之本净故，曰为一。其净者，于一切亦无作者。”</p>
  <p>佛语须菩提：“是以离诸著，为弃本际。”</p>
  <p>须菩提白佛言：“般若波罗蜜者难了，天中天！”</p>
  <p>佛言：“如是无有得阿惟三佛者。”</p>
  <p>须菩提言：“般若波罗蜜不可计，天中天。”</p>
  <p>佛言：“如是，须菩提，非心之所知。”</p>
  <p>须菩提言：“为无有作者，天中天。”</p>
  <p>佛言：“无有作者，故无所著。”</p>
  <p>须菩提白佛言：“菩萨当云何行般若波罗蜜？”</p>
  <p>佛言：“不想痛痒、思想、生死、识行，为行般若波罗蜜；色不满色，为行般若波罗蜜；色不满为非色行，为行般若波罗蜜；痛痒、思想、生死、识不满，为行般若波罗蜜。”</p>
  <p>须菩提白佛言：“难及，天中天！于著无所著，是实为不著。”</p>
  <p>佛言：“不著色者，为行般若波罗蜜；不著痛痒、思想、生死、识行，为行般若波罗蜜。是为菩萨摩诃萨行般若波罗蜜，于色为不著，于痛痒、思想、生死、识为不著，于须陀洹、斯陀含、阿那含、阿罗汉、辟支佛道亦不著。所以者何？以过诸著故，复出萨芸若中，是为般若波罗蜜。”</p>
  <p>须菩提白佛言：“所说法甚深难逮，天中天！若所说不增，不说者亦不减。”</p>
  <p>佛言：“如是，如是。须菩提，譬若恒萨阿竭，尽寿称誉空，空亦不增；若不称誉空，空亦不减。譬如称誉幻人者亦不增，不称誉者亦不减，闻善亦不喜，闻恶不忧。如是，须菩提，于法各各讽诵学之，法亦不增不减。”</p>
  <p>须菩提白佛：“菩萨摩诃萨甚慊苦行般若波罗蜜，若有守般若波罗蜜者，不懈、不恐、不怖、不动、不还。何以故？守般若波罗蜜者为守空故。一切皆当为菩萨摩诃萨作礼，用被僧那大铠故与空共战，为一切人故著僧那，为一切人故而举空，是菩萨摩诃萨为极大勇猛。天中天，用空法故，自致阿耨多罗三耶三菩，得成阿惟三佛。”</p>
  <p>有异比丘心念之：“当自归般若波罗蜜，为无所生法，亦为无所灭法。”</p>
  <p>释提桓因语须菩提：“菩萨随般若波罗蜜教者，为随何教？”</p>
  <p>须菩提言：“为随空教。”</p>
  <p>释提桓因言：“何所随空教者？”</p>
  <p>须菩提言：“其欲寂静者，是菩萨摩诃萨为知般若波罗蜜。”</p>
  <p>释提桓因白佛言：“其受般若波罗蜜者，天中天，当护几何间？”</p>
  <p>须菩提谓释提桓因：“云何，拘翼，能见法当所护者不？而言欲护之？”</p>
  <p>释提桓因言：“不。”</p>
  <p>须菩提言：“随般若波罗蜜教作者是为以得护，若人、若非人终不得其便。”</p>
  <p>须菩提言：“若菩萨摩诃萨护空者，为随般若波罗蜜行已。云何，拘翼，能可护响不？”</p>
  <p>释提桓因言：“不能。”</p>
  <p>须菩提言：“如是，拘翼，菩萨摩诃萨行般若波罗蜜者，其法亦如响，以知是者亦复无想，以无想念为行般若波罗蜜。”</p>
  <p>用佛威神，三千大千国土诸四天王、诸释梵及诸尊天，一切皆来到佛所前，为佛作礼，绕竟三匝各住一面。诸天天王、释梵悉承佛威神，念诸千佛皆字释迦文，其比丘者皆字须菩提，问般若波罗蜜者皆如释提桓因。</p>
</body></html>