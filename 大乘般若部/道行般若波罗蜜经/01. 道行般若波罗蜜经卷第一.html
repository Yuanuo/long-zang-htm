<!DOCTYPE html>
<html>
<head>
  <meta charset="utf-8"/>
  <meta name="author" content="支娄迦识/后汉"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>道行般若波罗蜜经卷第一</title>
</head>
<body>
  <h1 class="head">道行般若波罗蜜经卷第一</h1>
  <h2>道行般若经序</h2>
  <h2>晋襄阳释道安撰</h2>
  <p>大哉智度！万圣资通咸宗以成也。地合日照无法不周，不恃不处累彼有名。既外有名亦病无形，两忘玄莫隤然无主，此智之纪也。夫求寿莫美乎上乾而齐之殇子，神伟莫美於凌虚而同之俏滞，至德莫大乎真人而比之朽种，高妙莫大乎世雄而喻之幻梦。由此论之，亮为众圣宗矣。何者执道御有卑高有差，此有为之域耳，非据真如游法性冥然无名也。据真如游法性冥然无名者，智度之奥室也。名教远想者，智度之遽庐也。然在乎证者莫不矉其生无而惶眩，存乎迩者莫不忿其荡冥而诞诽，道动必反，优劣致殊，眩诽不其宜乎，不其宜乎！要斯法也，与进度齐轸逍遥俱游，千行万定莫不以成众行，得字而智进全名诸法恭相。成者求之此列也，具其经也。进咨第一义以为语端，退述权便以为谈首，行无细而不历数，无微而不极言，似烦而各有宗义，似重而各有主。璅见者庆其迩教而悦寤，宏喆者望其远标而绝目，陟者弥高而不能阶，涉者弥深而不能测，谋者虑不能规，寻者度不能尽。既窈冥矣，真可谓大业，渊薮妙矣者！</p>
  <p>然凡谕之考文以徵其理，昏其趣者也。察句以验其义者，迷其旨者也。何则考文则异同？每为辞寻句则触类，每为旨为辞则丧其卒。成之致为旨，则忽其始疑之义矣。若率初以要其，终或忘文以全。其质者则大智玄通居可知也。从始发意逮一切智，曲成决著八地无染，谓之智也，故曰远离也，三脱照空四非明有，统鉴诸法因后成用，药病双亡谓之观也。明此二行，于三十万言其如视诸掌乎，颠沛造次无起无此也。佛泥曰后，外国高士抄九十章为道行品，桓灵之世朔佛赍诣京师译为汉文，因本顺旨转音如已，敬顺圣言了不加饰也。然经既抄撮合，成音投音殊俗异，译人口传自非三达，胡能一一得本缘故乎？由是道行颇有首尾，隐者古贤论之往往有滞。仕行耻此，寻求其本，到于阗乃得。送诣仓垣出为放光品，斥重省删务令婉便。若其悉文将过三倍，善出无生，论空持巧，传译如是难为继矣。二家所出足令大智焕尔，阐幽支谶全本其亦应然，何者抄经删削所害必多，委本从圣乃佛之至戒也。安不量末学，庶几斯心载咏载玩未堕于地，检其所出事本终始，犹令折伤玷缺戢然无际。假无放光，何由解斯经乎？永谢先喆，所蒙多矣。今集所见为解句下，始况现首终隐现尾，出经见异铨其得否，举本证抄敢增损也，幸我同好饬其瑕谪也。</p>
  <h2>道行品第一</h2>
  <p>佛在罗阅祇耆阇崛山中，摩诃比丘僧不可计，诸弟子舍利弗、须菩提等；摩诃萨菩萨无央数，弥勒菩萨、文殊师利菩萨等。</p>
  <p>月十五日说戒时，佛告须菩提：“今日菩萨大会，因诸菩萨故，说般若波罗蜜，菩萨当是学成。”</p>
  <p>舍利弗心念言：“今使须菩提为诸菩萨说般若波罗蜜，自用力说耶？持佛威神说乎？”</p>
  <p>须菩提知舍利弗心所念，便语舍利弗言：“敢佛弟子所说法、所成法，皆持佛威神。何以故？佛所说法，法中所学，皆有证，皆随法，展转相教，展转相成，法中终不共诤。何以故？时而说法，莫不喜乐者，自恣善男子、善女人而学。”</p>
  <p>须菩提白佛言：“佛使我为诸菩萨说般若波罗蜜，菩萨当从中学成。佛使我说菩萨，菩萨有字便著菩萨，有字无字，何而法中字菩萨？了不见有法菩萨。菩萨法字了无，亦不见菩萨，亦不见其处，何而有菩萨？当教般若波罗蜜，作是说般若波罗蜜，菩萨闻是心不懈怠，不恐不怖，不难不畏。菩萨当念作是学，当念作是住；当念作是学，入中心不当念是菩萨。何以故？有心无心。”</p>
  <p>舍利弗谓须菩提：“云何有心无心？”</p>
  <p>须菩提言：“心亦不有，亦不无，亦不能得，亦不能知处。”</p>
  <p>舍利弗谓须菩提：“何而心亦不有，亦不无，亦不能得，亦不能知处者？如是亦不有，亦不无，亦不有有心，亦不无无心。”</p>
  <p>须菩提言：“如是，亦不有有心，亦不无无心。”</p>
  <p>舍利弗言：“善哉！须菩提，为佛学佛而学者，不说空身慧，空身慧而说最第一。菩萨从是中已得阿惟越致学空，终不复失般若波罗蜜。如是菩萨以在般若波罗蜜中住，欲学阿罗汉法，当闻般若波罗蜜，当学，当持，当守；欲学辟支佛法，当闻般若波罗蜜，当学，当持，当守；欲学菩萨法，当闻般若波罗蜜，当学，当持，当守。何以故？般若波罗蜜法甚深，菩萨如学。”</p>
  <p>须菩提白佛言：“我熟念菩萨心不可得，亦不可知处，亦不可见何所。是菩萨般若波罗蜜，亦不能及说，亦不能逮说菩萨字。菩萨无有处，处了不可得，亦无如出，亦无如入，亦无如住，亦无如止。何以故？菩萨字了不可得故，无如住，无如止。作是说般若波罗蜜，菩萨闻是心不懈倦，不难、不恐、不畏，以入阿惟越致中悉了知，不可复退。菩萨行般若波罗蜜，色不当于中住，痛痒、思想、生死、识不当于中住。何以故？住色中为行色，住痛痒、思想、生死、识中为行识，不当行识。设住其中者，为不随般若波罗蜜教。何以故？行识故，是为不行般若波罗蜜；不行者，菩萨不得萨芸若。”</p>
  <p>舍利弗谓须菩提：“菩萨当云何行般若波罗蜜得般若波罗蜜？”</p>
  <p>须菩提言：“菩萨行般若波罗蜜，色不受，痛痒、思想、生死、识不受。不受色者为无色，不受痛痒、思想、生死、识者为无识。般若波罗蜜不受。何以故不受？如影无所取，无所得故不受。菩萨行般若波罗蜜，一切字法不受，是故三昧无有边、无有正，诸阿罗汉、辟支佛所不能及。</p>
  <p>“复次，舍利弗，萨芸若不受。何以故？菩萨不当持想视萨芸若。设想视者为不了，为如余道人不信萨芸若。何以故？反谓有身。正使余道人信佛，信佛已，反持小道入佛道中；入佛道中已不受，色、痛痒、思想、生死、识不受；不受已亦未晓，尚未成；亦不见慧，亦不于内见慧，亦不于外见慧，亦不于余处见慧，亦不于内痛痒、思想、生死、识见慧，亦不于外痛痒、思想、生死、识余处见慧；亦不于余处脱，以学成就佛，了知从法中以脱去，谓法等一泥洹。菩萨莫作是行，莫内外视法，呼与般若波罗蜜等。一切无所受，无所从，谁得法？无所持，无所放，亦无所泥洹想，是故菩萨般若波罗蜜，亦不受色、痛痒、思想、生死、识，亦不受亦不中道般泥洹，悉具十种力、四无所畏、佛十八事。是故，菩萨般若波罗蜜，菩萨已入般若波罗蜜中行，当作是视，何所是般若波罗蜜？在何所般若波罗蜜中法？了不能得，了不能知处。是故，般若波罗蜜，菩萨当作是念，闻是不懈、不怯、不恐、不畏、不难，知是菩萨不离般若波罗蜜。菩萨了知如是。”</p>
  <p>舍利弗谓须菩提：“菩萨何因晓般若波罗蜜？色离本色，痛痒、思想、生死、识离本识，般若波罗蜜离本般若波罗蜜。”</p>
  <p>须菩提言：“如是。”</p>
  <p>舍利弗言：“善哉！须菩提，菩萨设使出是中，便自致萨芸若。”</p>
  <p>须菩提言：“如是菩萨出是中，便自致萨芸若。何以故？萨芸若无所从生，无所从出，如是菩萨疾近作佛。菩萨行般若波罗蜜，于萨芸若中无所挂碍。”</p>
  <p>舍利弗言：“善哉！菩萨精进作是语，设使行色为行想，设生色行为行想，设观色行为行想，设灭色行为行想，设空色行为行想，设识行立欲得为行想，痛痒、思想、生死、识行为行想，生识行为行想，观识行为行想，灭识行为行想，空识行为行想，如是菩萨为反行想，作是守行者为不守般若波罗蜜，为不行般若波罗蜜。若想行者，菩萨护行，当莫随其中。”</p>
  <p>舍利弗谓须菩提：“菩萨当云何行般若波罗蜜？”</p>
  <p>须菩提言：“不行色，不生色行，不观色行，不灭色行，不空色行；不痛痒、思想、生死、识行，不生识行，不观识行，不灭识行，不空识行；不行色，不色想行，不色生行，不色观行；不识灭行，不识空行；亦无见，亦无行，亦无见行；无行无见，亦复无行，亦无止行，如是为无见。何以故？一切法无所从来，亦无所持。菩萨摩诃萨一切字法不受字，是故三昧无有边、无有正，诸阿罗汉、辟支佛所不能及知也。菩萨摩诃萨随三昧者，疾得作佛。”</p>
  <p>持佛威神，须菩提说是语：“菩萨皆得阿惟越致字。前过去佛时得作佛，随三昧亦不见三昧，亦无有三昧想，亦不作三昧，亦不念识三昧，亦不想识坐三昧，亦不言我三昧。已随是法者，无有疑。”</p>
  <p>舍利弗谓须菩提：“何所三昧随行，菩萨已得阿惟越致字？前过去佛时得作佛，可得见三昧处不？”</p>
  <p>须菩提言：“不可得见也。舍利弗，善男子亦不知，亦不了。”</p>
  <p>舍利弗谓须菩提：“何以故不知不了？”</p>
  <p>须菩提言：“亦不得三昧，亦无有三昧，亦不得字。”</p>
  <p>佛言：“善哉！须菩提，如我所说，空身、慧、作，是为诸菩萨为随般若波罗蜜教，菩萨作是学为学般若波罗蜜也。”</p>
  <p>舍利弗白佛言：“天中天，菩萨学如是，为学般若波罗蜜？”</p>
  <p>舍利弗问佛言：“如是为学何法？”</p>
  <p>佛言：“如是菩萨为学无所学法。何以故？法无所逮得，莫痴如小儿学。”</p>
  <p>舍利弗言：“谁能得是法？”</p>
  <p>佛言：“无所得，是故得无所得法。莫痴如小儿学者，谓有字，不能得，为学习入法中，适为两痴耳，亦不知，亦不晓，亦不了法。何以故？学字是色，欲得是致是故不了法，所念亦不逮。如是不晓不信故，不于法中住，反呼有身，是故痴如小儿学。”</p>
  <p>舍利弗白佛言：“菩萨作是学为不学。”</p>
  <p>佛言：“作是学为不学，佛不作是学，为学佛得作佛。”</p>
  <p>须菩提言：“天中天，若有问者，是幻为学佛得作佛？或作是问，当何以教之？”</p>
  <p>佛言：“我故自问，若随所报之。于须菩提意云何？幻与色有异无？幻与痛痒、思想、生死、识有异无？”</p>
  <p>须菩提报佛言：“尔天中天，幻与色无异也。色是幻，幻是色，幻与痛痒、思想、生死、识等无异。”</p>
  <p>佛言：“云何，须菩提，所想等不随法从五阴字菩萨？”</p>
  <p>须菩提言：“如是，天中天，菩萨学欲作佛，为学幻耳。何以故？幻者当持此所有，当如持五阴幻如色，色六衰五阴如幻。痛痒、思想、生死、识作是语，字六衰五阴。”</p>
  <p>须菩提白佛言：“若有新学菩萨，闻是语得无恐怖？”</p>
  <p>佛言：“设使新学菩萨与恶师相得相随，或恐或怖；与善师相得相随，不恐不怖。”</p>
  <p>须菩提白佛言：“何所是菩萨恶师者？当何以知之？”</p>
  <p>佛言：“其人不尊重摩诃般若波罗蜜者，教人弃舍去远离菩萨心；反教学诸杂经，随杂经心喜乐；复教学余经若阿罗汉、辟支佛道法，教学是事，劝乃令讽诵；为说魔事、魔因行坏败菩萨；为种种说生死勤苦，言菩萨道不可得，是故菩萨恶师。”</p>
  <p>须菩提白佛言：“何所菩萨善师？何行从知之？”</p>
  <p>佛言：“其人尊重摩诃般若波罗蜜，稍稍教人令学成教，语魔事，令觉知，令护魔，是故菩萨善师也。”</p>
  <p>须菩提白佛言：“天中天，何因为菩萨？何故正字呼菩萨？”</p>
  <p>佛言：“诸经法悉学悉晓，了知诸经法，尔故字为菩萨。”</p>
  <p>须菩提言：“悉晓了知诸经法，尔故字菩萨。何以故复呼摩诃萨？”</p>
  <p>佛言：“摩诃萨者，天上天下最尊，尔故字摩诃萨。”</p>
  <p>舍利弗白佛言：“我亦乐闻，何以故为摩诃萨？”</p>
  <p>佛语舍利弗：“若乐闻者，佛当为汝说之。摩诃萨者，悉自了见，悉自了知十方天下人，十方所有悉晓了知，知人寿命，知有恶无恶、乐不乐、有志无志，悉晓了知，见为说法，如是无所著，尔故字为摩诃萨。”</p>
  <p>须菩提白佛言：“请问摩诃萨者，何所字摩诃萨？设是菩萨心无有与等者，无有能逮心者，诸阿罗汉、辟支佛所不能及心。佛心如是，心无所著，心无所出、无所入。设佛心无所出、无所入，为无所著心，尔故复为摩诃萨正上无有与等者。”</p>
  <p>舍利弗问须菩提：“何因菩萨心无所著？”</p>
  <p>须菩提言：“心无所生，尔故无所著。”</p>
  <p>邠祁文陀弗白佛言：“何因呼菩萨为摩诃僧那僧涅、摩诃衍三拔致？”</p>
  <p>“佛言号如是，尔故为摩诃僧那僧涅、摩诃衍三拔致。”</p>
  <p>须菩提复白佛言，“何因菩萨摩诃萨为摩诃僧那僧涅？何从知菩萨摩诃萨为摩诃僧那僧涅？”</p>
  <p>佛言：“菩萨摩诃萨心念如是：‘我当度不可计阿僧祇人悉令般泥洹，如是悉般泥洹，是法无不般泥洹一人也。’何以故？本无故。譬如幻师于旷大处化作二大城，作化人满其中，悉断化人头。于须菩提意云何？宁有所中伤死者无？”</p>
  <p>须菩提言：“无。”</p>
  <p>“菩萨摩诃萨度不可计阿僧祇人，悉令般泥洹，无不般泥洹一人也。菩萨闻是不恐不畏，不恚不舍去就余道，知是则为摩诃僧那僧涅。”</p>
  <p>须菩提白佛言：“如我从佛闻，念其中事如是，不为摩诃僧那僧涅。何以故？作是为者，无有作萨芸若，无所供养。人无作者，为何等所人作摩诃僧那僧涅？色无著无缚无脱，痛痒、思想、生死、识无著无缚无脱。”</p>
  <p>邠祁文陀弗谓须菩提：“色无著无缚无脱，痛痒、思想、生死、识无著无缚无脱，何谓？”</p>
  <p>须菩提言：“色无著无缚无脱，痛痒、思想、生死、识无著无缚无脱。”</p>
  <p>邠祁文陀弗言：“何谓色无著无缚无脱？何谓痛痒、思想、生死、识无著无缚无脱？”</p>
  <p>须菩提语邠祁文陀弗：“色如幻，无著无缚无脱；痛痒、思想、生死、识如幻，无著无缚无脱；无有边，无著无缚无脱。譬如空无著无缚无脱，无所生，无著无缚无脱，是故菩萨摩诃萨摩诃僧那僧涅。”</p>
  <p>须菩提白佛言：“何因为摩诃衍三拔致？何所是摩诃衍？从何所当住衍中？何从出衍中？谁为成衍者？”</p>
  <p>佛语须菩提：“摩诃衍、摩诃衍者，无有正也，不可得边幅。”</p>
  <p>须菩提问佛言：“我欲知衍从何所出生？从三处出自致萨芸若中住，亦无有从中出生者，亦无有再当来出者。何以故，天中天？”</p>
  <p>佛言：“正使生已再当来出者，假令有两法者不可得法。设不从得者，复从何法出？”</p>
  <p>须菩提白佛言：“摩诃衍，于天上天下人中，正过上无有与等者。衍与空等，如空覆不可复计阿僧祇人，摩诃衍覆不可复计阿僧祇人，尔故呼摩诃衍。摩诃衍者，亦不见来时，亦不见去时，亦不见住处，亦不中边见，亦不于是闻见，亦无所见，亦不于三处见，字如是，天中天，尔故为摩诃衍。”</p>
  <p>佛言：“善哉！须菩提，尔故为摩诃衍。”</p>
  <p>邠祁文陀弗白佛言：“尊者须菩提，佛使说般若波罗蜜，及至说摩诃衍事为。”</p>
  <p>须菩提白佛言：“须菩提说般若波罗蜜得无过，天中天？”</p>
  <p>佛言：“若说般若波罗蜜不过也，适得其中。”</p>
  <p>须菩提言：“菩萨亦不念彼间，亦不于是间念，亦不无中央念。色亦无有边，菩萨亦无有边。色与菩萨，不可逮，不可得。一切菩萨，不可得，不可逮，何所是菩萨般若波罗蜜？当何从说菩萨？都不可得见，亦不可知处。当从何所说般若波罗蜜？菩萨转复相呼菩萨？云何，天中天，想如字耳，何如为意？意无处处，意无形形，意本是形法。何等为色？色不可得见，亦无有身，是中何所有色者。痛痒、思想、生死、识，识不可得见，菩萨亦不可得见，菩萨识了不知处，处亦不可见。一切菩萨了无有处，了不可见，何所为菩萨般若波罗蜜？如是说菩萨，都不可得见，亦不可知处，处了无所有，当从何所法中说般若波罗蜜？尔故字为菩萨。”</p>
  <p>“如是，如是，字想亦无，字亦无想，何所为意意？谁字意至本本意生？意是无形，何因是识？识不可得持，至本亦无所持，何因有识？如是法形，形亦无有本；设无有本，法亦无谁作，亦无有本，本无有本，当何从说般若波罗蜜？亦无有异处，亦无有本，菩萨法亦无所得。有行菩萨，闻是不恐、不畏、不难，则为行般若波罗蜜。行般若波罗蜜法，当熟思惟如是，是时为不入色。何以故？色无所生为非色，设尔非色为无色，亦无有生，从其中无所得字为色，法中本无无。是菩萨行般若波罗蜜，视法思惟深入法，是时亦不入痛痒、思想、生死、识。何以故？识无所生为非识故，亦不出识中，亦不入识中，法中计了无所有。”</p>
  <p>舍利弗谓须菩提：“我听须菩提所说法中事，如是菩萨无所出生。设菩萨无所出生者，菩萨用何等故，慊苦行菩萨道？设用十方天下人故，何能忍是慊苦？”</p>
  <p>须菩提语舍利弗：“我亦不使菩萨忍是慊苦也。行菩萨之道者，菩萨自念：‘我不录是慊苦行。’何以故？菩萨心不当作是念言‘我忍慊苦心’，未曾有念，是不当作是念。为用不可计阿僧祇人故，欲令安隐，念之如父，念之如母，念之如子，念之如身无异，常当慈念之，菩萨当作是持心，一切菩萨不见，亦不知处，如是内法、外法，当作是念，当作是行，菩萨作是行不为忍慊苦。舍利弗，设使如是所语，菩萨不见出生，菩萨为无所出生。”</p>
  <p>舍利弗谓须菩提：“设使菩萨无所出生，萨芸若亦无所出生。”</p>
  <p>须菩提言：“如是萨芸若无所出生。”</p>
  <p>舍利弗谓须菩提：“设使菩萨如是所语，菩萨不见出生，菩萨为无所出生。”</p>
  <p>舍利弗谓须菩提：“设使菩萨无所出生，萨芸若亦无所出生。”</p>
  <p>须菩提言：“如是萨芸若无所出生。”</p>
  <p>舍利弗谓须菩提：“设使萨芸若无所出生，悉逮得禅亦无所生。”</p>
  <p>须菩提言：“如是悉逮得禅亦无所生。”</p>
  <p>舍利弗谓须菩提：“是中菩萨无所生；菩萨为无所生，萨芸若亦无所生；萨芸若法为无所生，悉逮得禅具足亦无所生；悉逮得禅法亦无所生，是为无所逮得菩萨，为无所逮得萨芸若。”</p>
  <p>须菩提言：“无所生法逮得无所生，亦无所生法逮得，亦无无无所生逮得。”</p>
  <p>舍利弗谓须菩提：“设使无无无所生逮得无所生法，是故无所生逮法。”</p>
  <p>须菩提言：“设使无所生法生，复无无所生，是故无所生逮得。”</p>
  <p>舍利弗谓须菩提：“设使，须菩提，无所生，无无所生，是故无所生，须菩提，无所生。”</p>
  <p>须菩提语舍利弗：“无所生，无所生乐闻。舍利弗，无所生乐，是故为乐。”</p>
  <p>须菩提语舍利弗：“无所生闻，是为闻。”</p>
  <p>舍利弗谓须菩提：“闻是语。”</p>
  <p>须菩提语舍利弗：“无无所语，是为语无所语，是为乐无所乐，是故语，是故乐。”</p>
  <p>舍利弗言：“善哉！须菩提，于法中第一尊。何以故？如尊者须菩提，随所问则报。”</p>
  <p>须菩提谓舍利弗：“佛弟子所说法，十方亦不知所化来，时随所问则解。何以故？十方法亦不知所从生。”</p>
  <p>舍利弗言：“善哉！须菩提，从何所法中度菩萨？”</p>
  <p>须菩提言：“从般若波罗蜜中生。说是法时，若读时，菩萨信不疑。菩萨当知之，有随是法不增，不随是法不减。”</p>
  <p>舍利弗谓须菩提：“随是法亦不增，不随是法亦不减，随法教一切人，随法者不失一切人，皆使得菩萨摩诃萨。何以故？一切人悉学法，其法续如故。”</p>
  <p>须菩提言：“善哉！舍利弗，所解法，如舍利弗言无异。何以故？人身当谛念，当作是了知，人身若干种空，其念亦若干种空。当了知，是人身难了知，所念亦难了知。舍利弗，菩萨当作是学，当作是行。”</p>
  <h2>难问品第二</h2>
  <p>尔时，释提桓因与四万天子相随俱来共会坐，四天王与天上二万天子相随来共会坐，梵迦夷天与万天子相随来共会坐，梵多会天与五千天子相随来共会坐。诸天子宿命有德，光明巍巍，持佛威神持佛力，诸天子光明彻照。</p>
  <p>释提桓因白须菩提言：“贤者须菩提！是若干千万天子大会，欲听须菩提说般若波罗蜜，云何菩萨于般若波罗蜜中住？”</p>
  <p>须菩提语释提桓因言：“拘翼，是若干千万天子乐者听我当说。”</p>
  <p>须菩提持佛威神，持佛力，广为诸天子说般若波罗蜜：“何所天子未行菩萨道，其未行者，今皆当行。以得须陀洹道，不可复得菩萨道。何以故？闭塞生死道故。正使是辈行菩萨道者，我代其喜，我终不断功德法，我使欲取中正尊法，正欲使上佛。”</p>
  <p>佛言：“善哉！须菩提，劝乐诸菩萨学乃尔。”</p>
  <p>须菩提白佛言：“须菩提当报恩，不得不报恩。何以故？过去时怛萨阿竭阿罗诃三耶三佛，皆使诸弟子为诸菩萨说般若波罗蜜，怛萨阿竭时亦在其中学，如是法中令自致作佛，用是故，当报佛恩。我亦复作是说般若波罗蜜，菩萨亦当复受菩萨法，我复劝乐。我皆受已，皆劝乐已，菩萨疾逮作佛。”</p>
  <p>须菩提言：“拘翼，当所问者听所问，菩萨云何住般若波罗蜜中？持空法，菩萨于般若波罗蜜中住。</p>
  <p>“拘翼，菩萨摩诃萨、摩诃僧那僧涅、摩诃衍三拔致，色不当于中住，痛痒、思想、生死、识不当于中住，须陀洹不当于中住，斯陀含不当于中住，阿那含不当于中住，阿罗汉不当于中住，辟支佛不当于中住，佛不当于中住。</p>
  <p>“有色、无色不当于中住，有痛痒思想生死识、无痛痒思想生死识不当于中住，有须陀洹、无须陀洹不当于中住，有斯陀含、无斯陀含不当于中住，有阿那含、无阿那含不当于中住，有阿罗汉、无阿罗汉不当于中住，有辟支佛、无辟支佛不当于中住，有佛、无佛不当于中住。</p>
  <p>“色无无常不当于中住，痛痒、思想、生死、识无无常不当于中住。</p>
  <p>“色若苦、若乐不当于中住，痛痒、思想、生死、识若苦、若乐不当于中住；色若好、若丑不当于中住，痛痒、思想、生死、识若好、若丑不当于中住。</p>
  <p>“色我所、非我所不当于中住，痛痒、思想、生死、识我所、非我所不当于中住。</p>
  <p>“须陀洹道不动成就不当于中住，须陀洹道成已不当于中住。何以故？须陀洹道七死七生便度去，是故须陀洹道不当于中住。</p>
  <p>“斯陀含道不动成就不当于中住，斯陀含道成已不当于中住。何以故？斯陀含道一死一生便度去，是故斯陀含道不当于中住。</p>
  <p>“阿那含道不动成就不当于中住，阿那含道成已不当于中住。何以故？阿那含道成已，便于天上般泥洹，是故阿那含道不当于中住。</p>
  <p>“阿罗汉道不动成就不当于中住，阿罗汉道成已不当于中住。何以故？阿罗汉道成已，便尽是间无处所，于泥洹中般泥洹，是故阿罗汉道不当于中住。</p>
  <p>“辟支佛道不动成就不当于中住。何以故？辟支佛道成已，过阿罗汉道不能及佛道，便中道般泥洹，是故辟支佛道不当于中住。</p>
  <p>“佛道不当于中住。何以故？用不可计阿僧祇人故。作功德以不可计阿僧祇人，我皆当令般泥洹正于佛中住，是故佛道不当于中住。”</p>
  <p>舍利弗心念言：“佛当云何住？”</p>
  <p>须菩提知舍利弗心所念，便问舍利弗言：“云何佛在何所住？”</p>
  <p>舍利弗谓须菩提：“佛无所住。怛萨阿竭阿罗呵三耶三佛，心无所住止，不在动处止，亦无动处止。”</p>
  <p>须菩提言：“如是，如是，菩萨当作是学，如怛萨阿竭阿罗呵三耶三佛住亦不可住，当作是住，学无所住。”</p>
  <p>是时，诸天子心中作是念：“诸阅叉辈尚可知所念，阅叉若大若小所语悉可了知，尊者须菩提所语了不可知。”</p>
  <p>须菩提知诸天子心中所念，谓诸天子言：“是语难了，亦不可闻，亦不可知。”</p>
  <p>诸天子心中复作是念：“是语当解！今尊者须菩提深入深知。”</p>
  <p>须菩提复知诸天子心中所念，语诸天子言：“已得须陀洹道证，若于中住，不乐因出去；已得斯陀含道证，若于中住，不乐因去；以得阿那含道证，若于中住，不乐因去；已得阿罗汉道证，若于中住，不乐因去；已得辟支佛道证，若于中住，不乐因去；以得佛道证，若于中住，不乐因去。”</p>
  <p>诸天子心中复作是念：“尊者须菩提所说乃尔，当复于何所更索法师如须菩提言者？”</p>
  <p>须菩提知诸天子心中所念，语诸天子言：“法师如幻，欲从我闻法，亦无所闻，亦不作证。”</p>
  <p>诸天子心中复作是念：“云何法作是？闻人如是？”</p>
  <p>须菩提知诸天子心中复作是念，语诸天子言：“幻如人，人如幻乎！我呼须陀洹、斯陀含、阿那含、阿罗汉、辟支佛道悉如幻，正使佛道，我呼亦如幻。”</p>
  <p>诸天子语须菩提：“乃至佛道亦复呼如幻？”</p>
  <p>须菩提言：“乃至泥洹亦复如幻。”</p>
  <p>诸天子问须菩提：“乃至泥洹，泥洹及泥洹亦复如幻？”</p>
  <p>须菩提语诸天子：“设复有法出于泥洹，亦复如幻。何以故？幻人、泥洹，赐如空无所有。”</p>
  <p>舍利弗、邠祁文陀罗弗、摩诃拘私、摩诃迦旃延问须菩提：“何等为般若波罗蜜相？从何等法中出？”</p>
  <p>须菩提报言：“从是法中出阿惟越致菩萨，是为般若波罗蜜相。如是诸弟子闻法，悉具足疾成阿罗汉。”</p>
  <p>须菩提言：“般若波罗蜜中说相如是，从法中无所出。何以故？法中无所有、无所闻、无所得。如法比丘，无所闻法，无所得法，从是法中无所受。”</p>
  <p>释提桓因心念言：“尊者须菩提所说为雨法宝，我宁可作华，持散尊者须菩提上。”释提桓因则化作华散须菩提上。</p>
  <p>须菩提心则了知，言：“是华不出忉利天上，我曾见是华。是华所出生散我上者，化作耳，化成耳！此华化华，亦不从树出，释提桓因所作华，用散我上者，从心树出，不从树生也。”</p>
  <p>释提桓因谓须菩提言：“此华无所从出生，尊者须菩提，不从心树出。”</p>
  <p>须菩提言：“拘翼说言，是华无所从出生，亦不从心树出，为非华。”</p>
  <p>释提桓因言：“尊者须菩提深知说，不增不减作是说法。如尊者须菩提教也，菩萨当作是学。”</p>
  <p>须菩提语释提桓因：“拘翼，是语无有异，菩萨当作是学入法中。菩萨作是学者，为不学须陀洹、斯陀含、陀那含、阿罗汉、辟支佛道，为学佛道，为学萨芸若道；作是学者，为学不可计阿僧祇经卷，不生色学，不生痛痒、思想、生死、识学，不学受余法，亦不学受，亦不学失，不学失为学萨芸若，为出萨芸若。”</p>
  <p>舍利弗谓须菩提：“学是学，亦不受，亦不失，为学萨芸若，为出萨芸若。”</p>
  <p>须菩提言：“如是，舍利弗，作是学，亦不受，亦不失，学是为学萨芸若，为出萨芸若。”</p>
  <p>释提桓因问舍利弗：“般若波罗蜜菩萨当云何行？”</p>
  <p>舍利弗言：“当问尊者须菩提。”</p>
  <p>释提桓因问尊者须菩提：“持何威神恩当学知？”</p>
  <p>须菩提言：“持佛威神恩当学知。拘翼，所问般若波罗蜜菩萨云何行？亦不可从色中行，亦不可离色行，亦不可从痛痒、思想、生死、识中行，亦不可离痛痒、思想、生死、识行。何以故？般若波罗蜜亦非痛痒、思想、生死、识，般若波罗蜜亦不离色，亦不离痛痒、思想、生死、识。”</p>
  <p>释提桓因言：“摩诃波罗蜜，无有边，无有底波罗蜜云何？”</p>
  <p>须菩提言：“拘翼，摩诃波罗蜜，无有边波罗蜜，无有底波罗蜜。摩诃波罗蜜了不可得，无有边波罗蜜了不可见，无有底波罗蜜了不可得底。人无底，复无无底，无底复无无底；波罗蜜等无底，复无无底，波罗蜜无底复无无底，亦无有中边，亦无有本端，了不可量，了不可逮知。拘翼，从法中底、波罗蜜底无底复无无底。复次，拘翼，法无底复无端，底无有中边，无有尽时，底索无底，复无无底波罗蜜。”</p>
  <p>释提桓因言：“云何，尊者须菩提，何以故人无底、波罗蜜无底？”</p>
  <p>须菩提谓释提桓因：“是事都卢不可计，正使计倍复倍，人无底，波罗蜜无底。”</p>
  <p>释提桓因言：“何缘尔人无底、波罗蜜无底？”</p>
  <p>须菩提言：“于拘翼意云何？何所法中作是教人本所生？”</p>
  <p>释提桓因言：“无有法作是教者，亦无法作是教住置。设使有出者但字耳，设有住止者但字耳，但以字字著言耳；有所住止处但字耳，了无所有，但以字字著言耳。人复人所，本末空无所有。”</p>
  <p>须菩提言：“于拘翼意云何？人可得见不？”</p>
  <p>释提桓因言：“人不可得见。”</p>
  <p>须菩提言：“拘翼，何所有作意者？何所人底？正使怛萨阿竭阿罗呵三耶三佛，寿如恒边沙劫尽度人，人展转自相度，其所生者，宁有断绝时不？”</p>
  <p>释提桓因言：“无有断绝时。何以故？人无有尽时。”</p>
  <p>须菩提言：“人无有底，般若波罗蜜无底，菩萨学当作是了，当作是知，行般若波罗蜜法如是。”</p>
</body></html>