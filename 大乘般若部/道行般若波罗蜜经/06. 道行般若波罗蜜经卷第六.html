<!DOCTYPE html>
<html>
<head>
  <meta charset="utf-8"/>
  <meta name="author" content="支娄迦识/后汉"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>道行般若波罗蜜经卷第六</title>
</head>
<body>
  <h1 class="head">道行般若波罗蜜经卷第六</h1>
  <h2>阿惟越致品第十五</h2>
  <p>须菩提白佛言：“阿惟越致菩萨当何以比？当何以观其行？当何以相？当何从知是阿惟越致菩萨？”</p>
  <p>佛言：“阿惟越致菩萨，如逮得禅者不动摇，如罗汉、辟支佛地、佛地——是佛地如本无终不动；佛说本无闻不言非空，是中本无入本无，是所本无如本无，亦不言非，如是入中；入中已闻是本无已，若转于余处闻，心终不疑，亦不言是，亦不言非，如是本无如本无住；其所语不轻，所言不说他事，但说他正，他人所作不观视。用是比，用是相，行具足，知是阿惟越致菩萨。</p>
  <p>“阿惟越致终不形相沙门、婆罗门面类，不祠祀跪拜天，不持华香施于天，亦不教他人为；身不生恶处，不作女人身；当持十戒，不杀生、强盗、淫泆、两舌、嗜酒、恶口、妄言、绮语，不嫉妒、瞋恚、骂詈，不疑，亦不教他人为，身自持十戒不疑，复教他人守十戒，于梦中自护十戒，亦复于梦中面目见十戒。</p>
  <p>“阿惟越致心学诸法，皆安隐为世间人说经，持深经授与，令得分德住，悉致愿使得经，令用分德住。</p>
  <p>“阿惟越致闻说深经时终不疑，不言不信，亦不恐惧，所语柔软，微妙至密，少睡卧，行步出入心安谛无乱，时徐举足蹈地，安隐顾视，所斐服衣被净洁，无垢坋，无蚤蟋，身中无八十种虫，所有功德稍稍欲成满，心极清净悉受得之，其功德过出于世间。”</p>
  <p>须菩提白佛言：“云何菩萨心清净？当何以知之？”</p>
  <p>佛言：“是菩萨所作功德转增多，其心极上，自在无所挂碍，悉逮得其功德；是心甚清洁，清洁过于阿罗汉、辟支佛道上。如是阿惟越致，有来供养者不受用喜，一切无悭贪；说深经时未尝于中有厌极也，正在智中深入；若余所欲有问深经者，持是深般若波罗蜜为说之；其有他道所不能正者，持是深般若波罗蜜为正之；从是经中所出法，悉持无常之事相语之；诸世间经书所不能解者，持是深般若波罗蜜为解之。</p>
  <p>“用是故，弊魔来到是菩萨所，便于边化作大八泥犁，其一泥犁中有若干千、百千菩萨化，作是以便指示之言：“是辈皆阿惟越致菩萨，从佛受决已，今皆堕泥犁中。佛为授若泥犁耳，设若作阿惟越致受决菩萨者，若当受疾悔之言：“我非阿惟越致。”若悔之言尔者，便不复堕泥犁中，当生天上。’”</p>
  <p>佛言：“设是菩萨心不动转者，是阿惟越致。</p>
  <p>“弊魔复化作其师被服，往到菩萨所诡语：‘若前从我所闻受者，今悉弃舍，是皆不可用也。若自悔过，受疾悔之随我言者，我日来问讯汝。不用我言者，终不复来视汝。若莫复说是事，我不复欲闻，是故说是皆非佛所说，余外事耳。汝今更受我所语，我所说皆佛语。’”</p>
  <p>佛言：“菩萨闻是言其心动转者，不从过去佛受决，未上菩萨举中，未在阿惟越致地。设是菩萨心不动转者，知是深经空所致，作是思惟，终不信他人语。譬若比丘得阿罗汉，不复随他人语，悉明见经中证，是为空所致，终不可动。如阿罗汉、辟支佛道所念法，终不可复还。是菩萨为在阿惟越致地住，正住向佛门，终不可复还，是为极度。用是比，用是相，行具足，知是阿惟越致菩萨。</p>
  <p>“复有弊魔化作异人，往到菩萨所，作是语：‘若所求为勤苦耳，不求佛法也。若空负是勤苦为用，是勤苦之难为求乎！若在恶道中以来大久，适今得为人。汝不当于是中思惟，不当自患厌耶？当复于何所更索是躯？汝何不早取阿罗汉道？’用佛为求之，是菩萨心不动转者，知是阿惟越致。</p>
  <p>“弊魔不能动转舍去，更作方便，化作若干菩萨在其边住，因指示言：‘若见不耶？是悉菩萨，皆供养如恒中沙佛，以皆与衣被、饮食、床卧具、医药，悉具足皆从如恒中沙佛，受行法问慧，当所施行如法住，如法求，皆入中作是学，作是受，作是行，悉以尚不能得佛。若学以来甫尔，当何因得佛？’菩萨闻是言心不动转者，弊魔复舍去不远，复化作诸比丘示之言：‘是悉阿罗汉，过去世时皆求菩萨道，不能得佛，今皆取阿罗汉已。如是，比丘，当何从得佛？’菩萨闻是语心不动转，当觉知魔为。”</p>
  <p>佛言：“作是学，作是求，作是行，于是深般若波罗蜜中住，心不动转者，如是比、相、行具足，知是阿惟越致。”</p>
  <p>佛言：“菩萨当作是学，作是求，护是教，受佛教。当念行于他方，闻魔语如是，心不动转，不可移，觉知魔为。菩萨作是学不得佛者，佛语为有异，佛语终不欺也。</p>
  <p>“弊魔复往到菩萨所，作是诡娆言：‘佛如空。是经不可得边幅，不可得极。是经中我悉知已，皆空耳。若为是中勤苦，若不当觉知魔为此事，魔作是经，云何欲于中欲得作佛？是非佛所说。’菩萨当谛觉知是魔所为。</p>
  <p>“菩萨作第一禅、第二禅、第三禅、第四禅三昧，越阿惟越致不随录是四禅。是所禅作三昧，越用人入欲中故禅三昧。是菩萨终不随禅教，其功德极过禅上去，有共称誉名字者不用喜，不称誉者亦不用作忧。其心终不动乱，常念世间人，善出入、行步、坐起；常端心正志，少淫意。在家者与妇人相见，心不乐喜，常怀恐怖，与妇人交接，念之：‘恶露臭处不净洁，非我法也！尽我寿命不复与相近，当脱是恶露中去。’譬若有人行大荒泽中，畏盗贼，心念言：‘我当何时脱出是厄道中去？’当弃远是淫泆，畏惧如行大荒泽中，亦不说其人恶。何以故？诸世间皆欲使安隐故也。”</p>
  <p>佛言：“如是菩萨其福具足得之，是皆深般若波罗蜜威神力，使作是念。是菩萨和夷罗洹化诸鬼神随后，亦不敢近附菩萨，终不失志，心不妄起，身体完具无疮癞，极雄猛终不诱他人妇女，若有治道符祝行药身不自为，亦不教他人为，见他人为者心不喜也，终不说男子若女人为事，亦不说非法之事，亦不生恶处。用是比，用是相，行具足，知是阿惟越致菩萨。”</p>
  <p>须菩提白佛言：“菩萨用何等故名为阿惟越致？”</p>
  <p>佛言：“菩萨不与国王若世俗城郭聚落会人从事，不与盗贼若军师兵刃从事，不与男子、女人从事，不与余道人若祠祀诸鬼神酒肉谷食从事，不与香及烧香若缯彩利业调戏从事，不与海中若诸所欲从事，不与弊恶无反复好斗乱人者从事，但与深般若波罗蜜从事。心终不远离萨芸若，常在中不忘；常行中正无不行时；常称誉贤善者上头；常随善知识不与恶知识相随；常求佛法愿欲生异方佛刹，用是故，常与佛相见供养之；从欲处、色处、空处，从彼间来生中国，常于善人黠慧中生，在工谈语晓经书家生；常不好豫世俗之事，生不犯法；常在大国中生，未常在边地生也。用是比，用是相，行具足，用是故，名为阿惟越致菩萨。</p>
  <p>“终不言‘我是阿惟越致’，亦不言‘我非’，亦不疑‘我非阿惟越致地’，亦不言‘我是阿惟越致地’。譬若有人得须陀洹道，在其地终不疑魔事，适起即觉知，魔稍稍来不听随；在阿惟越致地终不疑，不懈怠。譬若有人作恶逆，尽其寿命，心终不可转使作善不念恶，是恶心至死终不休；是菩萨住中正在阿惟越致地，心不可移动，十方终不能复转其心，自有道地，终不疑无阿罗汉、辟支佛，心不念佛难得，心大无有极，安隐坚住其地，无有能降之者，作是住，无有能过是黠者。用是故，弊魔大愁毒言：‘是菩萨心如刚铁不可转。’便复更作佛形往语菩萨言：‘若何不于是间取阿罗汉证？若未受决得阿耨多罗三耶三菩，若不得是比，不得是相。菩萨用是比，用是相，行具足，如是尚不得佛，若当何因得之？’”</p>
  <p>佛言：“设是菩萨闻魔语，若心不动者，是菩萨从过去怛萨阿竭受决已，得阿耨多罗三耶三菩，是故觉知魔作佛形像来言。‘是非佛也，魔耳，欲使我心摇，我心不可动。’”</p>
  <p>佛言：“是菩萨心不可动转者，从过去怛萨阿竭受决，已授阿耨多罗三耶三菩，住阿惟越致地。何以故？用是比，用是相，行具足故，知是阿惟越致菩萨。</p>
  <p>“悉得法者，悉行中正当代不惜身命。是菩萨一切法悉受得之，过去、当来、今现在佛所有法悉得持护，用是故，当为不惜身命，未常懈怠，无有厌时。怛萨阿竭及诸弟子说经时，心终不疑，亦不言非佛说；闻说深般若波罗蜜，终心不有疑，亦不言非。如是菩萨逮无所从生法，乐于中立，持是功德悉具足。用是比，用是相，行具足，是为阿惟越致菩萨。”</p>
  <h2>怛竭优婆夷品第十六</h2>
  <p>须菩提白佛言：“阿惟越致菩萨极从大功德起，常为菩萨说深法，教入深。”</p>
  <p>佛言：“善哉！善哉！须菩提，若乃内菩萨使入深。何等为深？空为深，无想，无愿，无识，无所从生灭。泥洹是为限。”</p>
  <p>须菩提白佛言：“泥洹是限，非是诸法。”</p>
  <p>佛言：“诸法甚深，色、痛痒、思想、生死、识甚深。何等为色、痛痒、思想、生死、识甚深？如本无，色、痛痒、思想、生死、识本无，尔故甚深。”</p>
  <p>须菩提言：“难及也，天中天！色、痛痒、思想、生死、识妄消去便为泥洹。”</p>
  <p>佛言：“甚深与般若波罗蜜相应，当思惟念，作是住学，如般若波罗蜜教。菩萨随是行，当思惟念，如中教应行一日，是菩萨为却几劫生死。譬如淫泆之人，有所重爱端正女人与共期会，是女人不得自在，失期不到，是人宁有意念之不耶？”</p>
  <p>须菩提言：“其人有念思想，当到欲与相见，坐起宿止言语。”</p>
  <p>佛言：“其人未到之间，能有几意起念？”</p>
  <p>须菩提言：“是意甚多，甚多！”</p>
  <p>佛言：“菩萨念深般若波罗蜜，如是一日心不转者，却生死若干劫。菩萨学般若波罗蜜如中教，如中所说思念，随是行一日，为却恶除罪。</p>
  <p>“若有菩萨远离深般若波罗蜜，正使布施如恒中沙劫，不如是菩萨随深般若波罗蜜教一日，其功德出彼上。</p>
  <p>“若复有菩萨寿如恒中沙劫，并持前所布施与须陀洹、斯陀含、阿那含、阿罗汉、辟支佛、佛，不得深般若波罗蜜；若复有菩萨随深般若波罗蜜中行如中教，其功德出彼上。</p>
  <p>“若复有菩萨寿如恒中沙劫布施如前，持戒具足；若复有菩萨求深般若波罗蜜，从念起说经，其功德出彼上。</p>
  <p>“若复有菩萨持经布施，其功德转上，得阿耨多罗三耶三菩；是菩萨持经布施，以来深入是中，随是教，其功德出彼上。</p>
  <p>“若复有菩萨以经布施，不深入是中，转不及也；若复有菩萨持经布施，复深入是中，未常有离时，为般若波罗蜜所护，其功德甚多，甚多！”</p>
  <p>须菩提白佛言：“所识有著者，此二何所功德为多？”</p>
  <p>佛言：“菩萨所识，若求深般若波罗蜜，乐于空，乐无所有，乐尽，乐无常，念是为不离般若波罗蜜，如是菩萨得功德不可计阿僧祇。”</p>
  <p>须菩提白佛言：“不可计复言阿僧祇，有何等异？”</p>
  <p>佛言：“阿僧祇者，其数不可尽极也。不可计者，为不可量，计之了不可得边崖，尔故为不可计阿僧祇。”</p>
  <p>须菩提言：“佛说不可计，色、痛痒、思想、生死、识亦不可计。”</p>
  <p>佛语须菩提：“汝所问者，有何因使色、痛痒、思想、生死、识不可计、不可量？”</p>
  <p>须菩提问佛：“何等为不可量？”</p>
  <p>佛言：“于空中计之为不可量，无想、无愿计之，如是不可量。”</p>
  <p>须菩提言：“空计是法不可计。”</p>
  <p>佛言：“云何我常不言诸法空？”</p>
  <p>须菩提言：“如怛萨阿竭所说法悉空。”</p>
  <p>佛言：“诸法悉空不可尽，不可计，经无有各各慧，无有各各异，怛萨阿竭但分别说耳。空不可尽，不可量。是想，是愿，是识，是生，是欲，是灭，是泥洹，随所喜，作是为说，作是现示，作是为教，怛萨阿竭所说如是。”</p>
  <p>须菩提言：“难及也，天中天！经本空耳，云何复于空中说经？是经不可逮，如我了佛语，诸法不可逮。”</p>
  <p>佛言：“如是，诸法不可逮。”</p>
  <p>佛言：“如是，诸法不可逮，空耳，是为不可逮。”</p>
  <p>须菩提言：“如佛说，本无不可逮，愿解不可逮慧有增有减。”</p>
  <p>佛言：“不也。”</p>
  <p>须菩提言：“若有不可逮慧有增有减檀波罗蜜、尸波罗蜜、羼提波罗蜜、惟逮波罗蜜、禅波罗蜜、般若波罗蜜不增不减。若不增波罗蜜者，菩萨何因近阿耨多罗三耶三菩？何缘得阿惟三佛？设不减波罗蜜者，菩萨何因近阿耨多罗三耶三菩？何缘近阿惟三佛佛坐？”</p>
  <p>佛言：“是不可逮慧不增不减。菩萨求深般若波罗蜜若守者，如是沤和拘舍罗菩萨不念檀波罗蜜增，亦不念减，复作是念‘但名檀波罗蜜’，所布施念持是功德施与作阿耨多罗三耶三菩，施如是尸波罗蜜、羼提波罗蜜、惟逮波罗蜜、禅波罗蜜。菩萨求般若波罗蜜若守者，得沤和拘舍罗，不念般若波罗蜜有增有减，是但名为般若波罗蜜。求之若守者，发心念持是功德施与作阿耨多罗三耶三菩。”</p>
  <p>须菩提白佛言：“何等为阿耨多罗三耶三菩？”</p>
  <p>佛言：“本无是也。是本无不增不减，常随是念不远离，是即为近阿耨多罗三耶三菩坐。不可逮法，不可逮慧，若般若波罗蜜皆不增不减。菩萨念是不远离，为近阿耨多罗三耶三菩。”</p>
  <p>须菩提白佛言：“菩萨持初头意近阿耨多罗三耶三菩，若持后头意近之？”</p>
  <p>佛言：“初头意、后来意，是两意无有对。”</p>
  <p>须菩提言：“后来意、初头意无有对，何等功德出生长大？”</p>
  <p>佛言：“譬如燃灯炷，用初出明燃炷？用后来明燃炷？”</p>
  <p>须菩提言：“非初头明燃炷，亦不离初头明燃炷，亦非后明燃炷，亦不离后明燃炷。”</p>
  <p>佛问须菩提：“云何，如是不？”</p>
  <p>须菩提言：“如是，天中天。”</p>
  <p>佛言：“菩萨不用初意得阿耨多罗三耶三菩，亦不离初意得，亦不用后意得，亦不离后意得也。”</p>
  <p>佛言：“云何，是为得阿惟三佛不？”</p>
  <p>须菩提言：“阿惟三佛甚深是因缘。菩萨不用初意得阿耨多罗三耶三菩，亦不离初意得，亦不用后意得，亦不离后意得也。”</p>
  <p>佛言：“云何，心前灭，后复生耶？”</p>
  <p>须菩提言：“不也。”</p>
  <p>佛言：“心初生，可灭不？”</p>
  <p>须菩提言：“可灭。”</p>
  <p>佛言：“当所灭者，宁可使不灭不？”</p>
  <p>须菩提言：“不也。”</p>
  <p>佛言：“本无，宁可使住不？”</p>
  <p>须菩提言：“欲住本无，当如本无住。”</p>
  <p>佛言：“设令在本无中住，宁可使发坚固不？本无，宁有心无心？不离本无，宁有心不？见本无不？作是求为深求不？”</p>
  <p>须菩提言：“天中天，作是求，为无所求。何以故？是法了不可得，亦不可见。”</p>
  <p>佛言：“菩萨求般若波罗蜜，为求何等？”</p>
  <p>须菩提言：“为求空。”</p>
  <p>佛言：“设不空，为求何等？”</p>
  <p>须菩提言：“为求想。”</p>
  <p>佛言：“云何，去想不？”</p>
  <p>“不也，是菩萨为不去想。”</p>
  <p>须菩提言：“不作是求忘想。何以故？求想尽者，设想灭者，即可灭也，便得阿罗汉。是为菩萨沤和拘舍罗，不灭想得证，向无想随是教。”</p>
  <p>舍利弗谓须菩提：“若有菩萨有三种事，向三昧门，守三昧门：一者、空；二者、无相；三者、无愿。是三者有益于般若波罗蜜，不但昼日益，夜梦中亦当复益。何以故？佛说昼夜梦中等无异。”</p>
  <p>须菩提言：“若有菩萨昼日有益于般若波罗蜜，夜梦中亦复有益。”</p>
  <p>舍利弗言：“云何若梦中有所作，宁有所得不？”</p>
  <p>“佛所说经，如梦中所有。”须菩提言，“梦中所作善，觉大喜为益。梦中所作恶，觉不喜为减。”</p>
  <p>舍利弗言：“设于梦中杀人，其心喜，觉以言：‘我杀是人，快乎！’如是云何？”</p>
  <p>须菩提言：“不然。尔皆有所因缘，心不空，尔会有所因缘，若见、若闻、若念为因缘，尔故知耳。从是中令人心有所著，令人心无所著，是为不忘，尔皆有所因缘故。”</p>
  <p>舍利弗言：“所作皆空耳，何因心有所因缘？”</p>
  <p>须菩提言：“想因缘，是故心因缘从是起。”</p>
  <p>舍利弗言：“菩萨梦中布施，持是施与作阿耨多罗三耶三菩，如是有施与无？”</p>
  <p>须菩提言：“弥勒菩萨近前在，旦暮当补佛处，是故知，当从问。”</p>
  <p>舍利佛白弥勒菩萨：“我所问，须菩提言，弥勒菩萨能解之。”</p>
  <p>弥勒言：“如我字弥勒，当解乎？当以色、痛痒、思想、生死、识解慧乎？持是身解耶？若空、若色、痛痒、思想、生死、识解慧，色、痛痒、思想、生死、识、空无力，当所解是法了不见也，亦不见当所解者，是法了不见当得阿耨多罗三耶三菩者。”</p>
  <p>舍利弗言：“弥勒菩萨所说为得证。”</p>
  <p>弥勒言：“不也，我所说法不得证。”</p>
  <p>舍利弗便作是念：“弥勒菩萨所入慧甚深。何以故？常行般若波罗蜜以来大久远矣。”</p>
  <p>佛问舍利弗：“云何若自见作阿罗汉时不？”</p>
  <p>舍利弗言：“不见也。”</p>
  <p>佛言：“如是，菩萨不作是念：‘我受决，是法当于中得阿惟三佛。’亦无有得阿惟三佛者，菩萨作是行，为求般若波罗蜜，终不恐我不得阿惟三佛。随是法中教，求般若波罗蜜，用是故我无所畏。</p>
  <p>“菩萨至大剧难虎狼中时终不畏怖，心念言：‘设有啖食我者，为当布施行檀波罗蜜，近阿耨多罗三耶三菩。愿我后作佛时，令我刹中无有禽兽道。’</p>
  <p>“菩萨至贼中时终不怖惧，设我于中死，心念言：‘我身会当弃捐。正令我为贼所杀，我不当有瞋恚，为具忍辱行羼提波罗蜜，当近阿惟三佛。愿我后得佛时，令我刹中无有盗贼。’</p>
  <p>“菩萨至无水浆中时心不畏怖，自念言：‘人无德使是间无水浆。愿我后得阿惟三佛时，使我刹中皆有水浆，令我刹中人悉得萨芸若八味水。’</p>
  <p>“菩萨至谷贵中时心不恐怖，自念言：‘我当精进得阿惟三佛，使我刹中终无谷贵，令我刹中人在所愿，所索饮食悉在前，如忉利天上食饮。’</p>
  <p>“菩萨在疾疫中时，心念言：‘我终无恐惧，正使我身死是中，会当行精进得阿惟三佛，令我刹中无有恶岁疾疫者，必当降伏魔官属。’”</p>
  <p>佛言：“菩萨闻是阿耨多罗三耶三菩阿惟三佛，却后大久远乃得佛者，心不恐怖。从本际起意学以来用不为久也，譬如人意一转顷耳。何以故？无有本际故。”</p>
  <p>佛说是时，有优婆夷，从坐起前至佛所，为佛作礼，长跪白佛言：“我闻是不恐不怖，必降恐怖之处，索阿耨多罗三耶三菩，得阿惟三佛已当说经。”佛笑，口中金色光出。优婆夷即持金华散佛上，持佛威神，华皆不堕地。</p>
  <p>阿难从坐起，更被袈裟，前为佛作礼，长跪问佛言：“佛不妄笑，既笑当有所说。”</p>
  <p>佛言：“是怛竭优婆夷，却后当来世名星宿劫，是中有佛名金华佛，是优婆夷后当弃女人身，更受男子形，却后当生阿閦佛刹，从阿閦佛刹去复到一佛刹，从一佛刹复生一佛刹，如是无终极。譬如遮迦越王从一观复游一观，从生至终足不蹈地，是优婆夷从一佛刹复到一佛刹，未尝不见佛。”</p>
  <p>阿难心念：“如阿閦佛刹诸菩萨会者，是为佛会耳？”</p>
  <p>佛知阿难心所念，佛言：“是诸菩萨会者，悉度生死已。是优婆夷后当作金华佛，度不可计阿罗汉令般泥洹。是时，佛刹中无有禽兽、盗贼，无有断水浆、若谷贵、病疫者，其余恶事悉无有。”</p>
  <p>阿难问佛：“是优婆夷从何佛已来作功德？”</p>
  <p>佛言：“乃昔提和竭罗佛所作功德，初发意求佛。提和竭罗佛时，亦复持金华散佛上愿言：‘持是功德施与，作阿耨多罗三耶三菩者。’”</p>
  <p>佛言：“如我持五华散提和竭罗佛上，即逮得无所从生法乐于中立，授我决言：‘却后无数劫，若当为释迦文佛。’是优婆夷，尔时见我从佛授决，其心亦念：‘我亦当授决得阿耨多罗三耶三菩。’如是菩萨受决。”</p>
  <p>佛语阿难：“是怛竭优婆夷于提和竭罗佛所，初发起本阿耨多罗三耶三菩阿惟三佛。”</p>
  <p>阿难白佛言：“是怛竭优婆夷所求已度。”</p>
  <p>佛言：“已度。”</p>
  <h2>守空品第十七</h2>
  <p>须菩提白佛言：“菩萨行般若波罗蜜，何等为入空？何等为守空三昧？”</p>
  <p>佛言：“菩萨行般若波罗蜜，色、痛痒、思想、生死、识空观，当作是观；一心作是观，不见法；如是不见法，于法中不作证。”</p>
  <p>须菩提言：“佛所说不于空中作证，云何菩萨于三昧中住，于空中不得证？”</p>
  <p>佛言：“菩萨悉具足念空不得证，作是观不取证。作是观观入处，甫欲向是时不取证，不入三昧，心无所著，是时不失菩萨法本，不中道得证。何以故？本愿悉护萨和萨故，为极慈哀故，自念言：‘我悉具足于功德，是时不取证。’菩萨得般若波罗蜜，获得极大功德，悉得智慧力。</p>
  <p>“譬若人能勇悍却敌，为人极端正，猛健无所不能，能晓兵法，六十四变皆知习之，为众人所敬；若有所至处，无不得其力者；有所得者，转分布与人，其心欢欣。若有他事与父母妻子俱去，过大剧道厄难之中，安隐父母，语其妻子言：‘莫有恐惧，当俱出是难中。’既出得送父母妻子归乡里，不逢邪恶到家莫不欢欣者。何以故？用是人勇悍多智慧黠健故。是菩萨行极大慈，心念十方萨和萨，是时持慈心悉施人上。是菩萨过阿罗汉地，出辟支佛地，于三昧中住，悉愍伤萨和萨无所见，于是中不取证，入空中深不作阿罗汉。菩萨作是行时，为行空三昧，向泥洹门不有想，不入空取证。</p>
  <p>“譬若飞鸟飞行空中无所触碍，菩萨行甫欲向空，至空向无想，不堕空中，不堕无想，悉欲具佛诸法。</p>
  <p>“譬若工射人射空中，其箭住于空中，后箭中前箭，各各复射，后箭各各中前箭，其人射欲令前箭堕尔乃堕。菩萨行般若波罗蜜，为沤和拘舍罗所护，自于其地不中道取证堕阿罗汉、辟支佛地，持是功德逮得阿耨多罗三耶三菩，功德盛满便得佛，为菩萨于经本中观，不中道取证。”</p>
  <p>须菩提白佛言：“菩萨谦苦作是学，不中道取证。”</p>
  <p>佛言：“是菩萨悉为护萨和萨，守空三昧向泥洹门，心念分别。何等为分别？守空三昧、无相三昧、无愿三昧，是为分别沤和拘舍罗，使是菩萨不中道取证。何以故？沤和拘舍罗护之故。故心念一切萨和萨，持是所念故，得沤和拘舍罗，不中道取证。</p>
  <p>“若菩萨深入观守空三昧向泥洹门、无想三昧向泥洹门、无愿三昧向泥洹门，用是故，分别久远已来人所因缘想中，求得阿耨多罗三耶三菩为说经，当使远是因缘，守空三昧、守无想三昧、守无愿三昧向泥洹门，皆不中道取证。菩萨如是念：‘久远人呼常有想，常有安想，常有我想，常有好想各各。本我作阿耨多罗三耶三菩时，用人故为说经，使断有想，有安想、有我想、有好想悉断求。’云何断？是常无常，是乐皆苦，是身非身，是好皆丑。菩萨自心念：‘为得沤和拘舍罗，守空、守无想、守无愿三昧向泥洹门，不中道取证。’若有菩萨心念：‘人发远已来，求因缘，求想，求欲，求聚想，求空想，求是想，皆现在。’菩萨言：‘我一切欲使世间无有是。’用是念人故，得沤和拘舍罗，是法观空、想、愿、识，无所从生齐限。是菩萨不中道取证，法当作是知。</p>
  <p>“云何菩萨求般若波罗蜜？当晓习于法中，心当何缘求，心当云何入，守空三昧、守无相三昧、守无愿三昧向泥洹门，皆不中道取证。守无识三昧，守无所从生三昧，是菩萨不得决故，守空三昧、无相三昧、无愿三昧、无识三昧、无所从生三昧，念是三昧，竟有来问者，不即持不可计心为解者，知是非阿惟越致菩萨。何以故？阿惟越致心无央数悉知，用是比，行不具足，知是菩萨未得阿惟越致。”</p>
  <p>须菩提白佛言：“若有菩萨能解是者，便为阿惟越致。”</p>
  <p>佛言：“闻深般若波罗蜜，若不闻，能解者，即是阿惟越致。”</p>
  <p>须菩提言：“不可计人求菩萨道，少有能解者。”</p>
  <p>佛言：“能解者以受决，以于是功德中极姝。所知法者，阿罗汉、辟支佛所不能及，诸天、阿须伦、龙、鬼、神所不及，是为阿惟越致相。”</p>
</body></html>