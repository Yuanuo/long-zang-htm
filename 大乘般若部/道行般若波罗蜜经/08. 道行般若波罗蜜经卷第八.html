<!DOCTYPE html>
<html>
<head>
  <meta charset="utf-8"/>
  <meta name="author" content="支娄迦识/后汉"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>道行般若波罗蜜经卷第八</title>
</head>
<body>
  <h1 class="head">道行般若波罗蜜经卷第八</h1>
  <h2>贡高品第二十一</h2>
  <p>佛语阿难：“菩萨随时欲学般若波罗蜜，随法欲行般若波罗蜜，是时一佛界中魔，各各惊自念言：‘欲使菩萨中道得阿罗汉果，莫疾使得阿耨多罗三耶三菩、疾使得佛。</p>
  <p>“复次，阿难，弊魔愁毒为忧，见菩萨习行于般若波罗蜜。</p>
  <p>“复次，阿难，是时诸弊魔四面放火风，恐怖是菩萨，若令畏惧，衣毛当起，使心一反乱念转复。”</p>
  <p>佛语阿难：“魔不遍行乱菩萨，若有行乱者，有不行乱者。”</p>
  <p>阿难白佛言：“何等菩萨为魔所乱？”</p>
  <p>佛语阿难：“若有菩萨闻深般若波罗蜜不乐者，弊魔便行往坏。</p>
  <p>“复次，阿难，若有菩萨闻深般若波罗蜜心狐疑者，自念：‘若有无有耶？’如是，阿难，菩萨为弊魔所得便。</p>
  <p>“复次，阿难，若有菩萨远离于善师，是菩萨所闻般若波罗蜜深事，不欲闻也，亦不了也，亦不知也，何因守般若波罗蜜，用是故，阿难，是菩萨弊魔所得便者。</p>
  <p>“复次，阿难，若有菩萨与恶师从事，用是故，弊魔得菩萨便，是菩萨言：‘正是我所喜师也，当成我所愿，余多有菩萨非我善厚也。’用是故，弊魔便复得菩萨。</p>
  <p>“复次，阿难，闻是深般若波罗蜜时，教余菩萨：‘用是为学，用是为写，我尚不了其事，汝能了耶？’若有时菩萨与异菩萨，转相轻易言：‘我所行是也，汝所行非也。’尔时，诸弊魔欢欣踊跃，是时弊魔便作异被服像来，叹菩萨言：‘汝于某国生，某种姓家。’是菩萨闻是语，便轻易余成就不贡高菩萨。是贡高菩萨功德薄少，无阿惟越致相也。是菩萨于阿惟越致中功德少，自贡高轻余菩萨言：‘卿不及我所行。’用是故，弊魔大欢欣言：‘今泥犁、禽兽、薜荔堕者不少。’弊魔当复增其念，所语所说，多有信用者，闻之者无不随其言者。作是学者瞋恚益增，心所作为颠倒，用是故身口心所作为輙反，用是故其人在泥犁、禽兽、薜荔中罪益增，用是故弊魔大欢欣踊跃无有极。若求菩萨道家，与求罗汉道人共诤，尔时，弊魔自念：‘菩萨离萨芸若远离，远亦不大远。’菩萨又与菩萨共诤，尔时，弊魔念言：‘两离佛远。’”</p>
  <p>佛语阿难：“未得阿惟越致菩萨，与阿惟越致菩萨共诤，骂詈阿惟越致菩萨。是菩萨骂以随心所念转怀怨恨，心一转念輙却一劫。菩萨虽有是恶念，不舍萨芸若，却无数劫极，甫当更复从发意起。”</p>
  <p>阿难白佛言：“心所念恶，宁可得中悔不？当乃却就尔所劫乎？”</p>
  <p>佛语阿难：“于我法中，广大极，可得悔。”</p>
  <p>佛语阿难：“若有菩萨念恶有恨，自欢欣复语他人，是人不可复使悔也。若有菩萨若骂詈瞋恨自念：‘咄！我所作无状，后终不敢复作是。’复自考责：‘人道难得，用是故，悉当忍于人，何况乃当与人共诤言乎？我当为十方人作桥，令悉蹈我上度去。我有是意，宁当复与人共诤耶？住立当如聋羊，诸恶悉当忍，诸恶心不当犯。我作佛时，悉当安十方人得般泥洹。我不复与人共诤瞋恚于人为用罗汉道故。’”</p>
  <p>阿难白佛言：“菩萨菩萨自相与共止，法当云何？”</p>
  <p>佛语阿难：“菩萨菩萨转相视，当如视佛，心念言：‘共一师，共一船，共一道，是所学，我亦当学。如是，若有余菩萨欲喜学罗汉、辟支佛道，若与从事，设有是人者，我不与从事。其有世世欲求佛道者，当与相随。’如是学，为共一法学。”</p>
  <h2>学品第二十二</h2>
  <p>须菩提白佛言：“菩萨学无常为学萨芸若，学无所生为学萨芸若，学去离淫为学萨芸若，学灭为学萨芸若。”</p>
  <p>佛语须菩提：“汝所问，学无常为学萨芸若者。于须菩提意云何？是怛萨阿竭本无，随因缘得怛萨阿竭本无字，宁有尽时不？”</p>
  <p>须菩提白佛言：“不。”</p>
  <p>佛语须菩提：“为学萨芸若，如是学为学般若波罗蜜，如是学为学怛萨阿竭陀，为学力，为学无所畏，为学诸佛法。菩萨学如是者，悉行诸学法。菩萨摩诃萨作是学，魔及魔官属不能中道坏。菩萨如是学，为疾得阿惟越致。菩萨如是学者，为疾近佛树下坐。菩萨如是学，为悉学佛道。菩萨如是学，为习法也。菩萨如是学，为极大慈哀，如是为学等心。菩萨学如是，三合十二法轮为转。菩萨学如是，为学度灭十方天下人。菩萨学如是，为学甘露法门。”</p>
  <p>佛语须菩提：“不懈怠人乃能学是。作是学，为学十方天下人道。菩萨学如是者，不入泥犁、禽兽、薛荔中。菩萨学如是终不生边地，如是学不复生愚痴贫穷中，如是学不复盲聋喑哑欧，如是学为不毁十戒也，如是学为不随解除卜问也，如是学远离不持戒人也。菩萨如是学，不愿生尼惟先天上。何以故？菩萨有沤和拘舍罗故。般若波罗蜜何等沤和拘舍罗？从般若波罗蜜中出沤和拘舍罗，持沤和拘舍罗威神入禅不随禅法。菩萨学如是，为得净力，为得无所畏力，为得佛法净力。”</p>
  <p>须菩提白佛言：“佛所有诸法本皆净，何等为菩萨得法净？”</p>
  <p>佛语须菩提：“菩萨学如是，为学无所得净法诸法净。如是，须菩提，菩萨行般若波罗蜜时不悔不厌，是为行般若波罗蜜。未得道者，愚痴不晓是法，不见是事。菩萨用人故常精进，人见我亦当效我精进，用是故，菩萨得力精进无所畏。菩萨作是学，悉知十方天下人心意所念，无能过者。譬如地出金银，少所处出耳；如是，须菩提，少所人随般若波罗蜜法教学。譬若，须菩提，少所人索遮迦越罗处，索小国王多；如是，须菩提，少所人随般若波罗蜜法教学，从是中多索阿罗汉、辟支佛者；有初发意菩萨，少有随般若波罗蜜教者；既有学般若波罗蜜，少有得阿惟越致者。菩萨当作是念：‘我当力学慕及阿惟越致。’</p>
  <p>“复次，须菩提，行般若波罗蜜，不持瞋恚意向人，不求他人短，心无悭贪，心不毁戒，心不怀恨，心不懈，心不迷乱，心不愚痴。时菩萨学般若波罗蜜时，诸波罗蜜皆悉属，学般若波罗蜜为照诸波罗蜜，为悉入诸波罗蜜，学般若波罗蜜为具足余波罗蜜。譬如人言‘是我所’便外著十二品，如是，须菩提，菩萨学般若波罗蜜皆悉属。譬如，须菩提，人死时命尽，身诸根悉灭；如是，须菩提，菩萨学般若波罗蜜，为学诸波罗蜜皆悉属。菩萨欲学度诸波罗蜜，当学般若波罗蜜。菩萨欲学般若波罗蜜，为学无极。</p>
  <p>“于须菩提意云何？一佛界中所有人宁多不？”</p>
  <p>须菩提报佛言：“甚多！”</p>
  <p>佛言：“若有菩萨供养一佛界中乃尔所人，供养自尽寿命，其福宁多不？”</p>
  <p>须菩提白佛言：“甚多！”</p>
  <p>佛语须菩提：“不如菩萨守般若波罗蜜如两指相弹顷。”</p>
  <p>佛语须菩提：“般若波罗蜜极尊，用是故疾得佛。如是，须菩提，菩萨欲得阿耨多罗三耶三菩，为十方人中独尊，终视十方贫穷孤独者，欲求佛境界者，欲得佛智慧所乐者，欲得如师子独鸣者，欲得佛处者，悉欲得是者，当学般若波罗蜜。菩萨学般若波罗蜜者，为悉学余法。”</p>
  <p>须菩提白佛言：“菩萨为复学阿罗汉法耶？”</p>
  <p>佛语须菩提：“虽知阿罗汉法，不乐行，不学阿罗汉所作功德，云何当得也？阿罗汉所行，菩萨悉知，不学，不行，不于中住。菩萨作是学，天上、天下无有能过者，悉过阿罗汉、辟支佛上，如是为近萨芸若。菩萨作是学，不离般若波罗蜜远也，为行般若波罗蜜。菩萨作是学，于萨芸若法中不增不减，离阿罗汉、辟支佛道。菩萨若复作是念：‘持是般若波罗蜜，当得萨芸若，有小想为不行般若波罗蜜，亦不有般若波罗蜜之相。当持得萨芸若，亦无念，亦无见，亦无所想，是为行般若波罗蜜。’”</p>
  <h2>守行品第二十三</h2>
  <p>是时，释提桓因在大会中坐，作是念：“菩萨行十方天下人无有能过者，何况自到至佛乎！十方人道难得，既得寿为安隐，有一发意行佛道者难得，何况至心行佛道者乎！欲为十方天下人作导首，是人难得。”</p>
  <p>是时，释提桓因化作文陀罗华，取持散佛上，散已作是说：“行菩萨道者乃向佛道乎！所愿悉成，为近，为悉护作是行者，为悉成佛，诸经法、萨芸若经法、怛萨阿竭经法悉具足，阿惟越致经法亦尔。”</p>
  <p>释提桓因言：“人有至心索佛，于是法中一反念终不远。”</p>
  <p>释提桓因言：“我欲使人于法中益念，不厌生死之苦，一切天上天下为苦，用人故悉当忍勤苦之行。心作是念，诸未度者悉当度之，诸未脱者悉当脱之，诸恐怖者悉当安之，诸未般泥洹者悉皆当令般泥洹。”</p>
  <p>释提桓因问佛言：“新发意菩萨劝人助其欢喜，得何等福？随次第上菩萨，劝人助其欢喜，得何等福？乃至阿惟越致上至阿惟颜，劝人助其欢喜，得何等福？”</p>
  <p>佛语释提桓因：“须弥山称之尚可知斤两，从劝助代初发意菩萨欢喜，其福不可量？”</p>
  <p>佛语释提桓因：“一佛境界尚可称知斤两，阿阇浮菩萨行劝人助其欢喜，其福无有科限。”</p>
  <p>佛语释提桓因：“一佛境界中诸海所有水，取一发破为百分从中取一分，以一分之发取海水尽，尚可数知几渧，阿惟越致菩萨行劝人助其欢喜，其福不可数。”</p>
  <p>佛语释提桓因：“阿僧祇佛刹所有境界虚空，持一斛半斛，一斗半斗，一升半升，尚可量空知几所，阿惟颜菩萨行劝人助其欢喜，其福不可极。”</p>
  <p>释提桓因白佛言：“为魔所乱，闻是不助欢喜；魔官属人，闻是不助欢喜者；从魔天上来下，闻是不助欢喜者。何以故？若有意索佛者，为坏魔境界也。有发意索佛者，当助其欢喜，是为坏魔境界。心不离佛，不离经，不离比丘僧，如是当助其欢喜。”</p>
  <p>佛语释提桓因：“如释提桓因所言，助其欢喜者为近佛。用是助欢喜之功德，世世所生处，为人共欲得供养，未尝有闻恶声时，不恐当归三恶道，常生天上在十方常尊。何以故？如是人助菩萨欢喜者，为悉施护十方人。何以故？初发意菩萨稍增自致至佛，成就作佛已，当度脱十方天下人。”</p>
  <p>须菩提白佛言：“心譬如幻，何因当得佛？”</p>
  <p>佛语须菩提：“于须菩提意云何？汝宁见幻不？”</p>
  <p>须菩提言：“不。”</p>
  <p>“化幻亦不见，幻心离，化幻离，幻心虽离，是见异法，当得佛道不？”</p>
  <p>须菩提白佛言：“不见亦不离化幻、离幻心，亦不见当得佛，亦无法，亦无见，当说何等法耶得不得乎？是法本无远离，亦本无若得、若不得，本无所生，亦无有作佛者。设无有法，亦不得作佛。”</p>
  <p>须菩提白佛言：“设尔般若波罗蜜离本无对法，离本亦无对，亦无证，亦无守，亦无行，亦无有法当有所得。何以故？离般若波罗蜜本无形故。本无远离，何因当于般若波罗蜜中得佛？佛者，离本无所有，何所本无所有当得佛者？”</p>
  <p>佛语须菩提：“如须菩提所言，离本般若波罗蜜无所有，离本萨芸若无所有。”</p>
  <p>佛语须菩提：“虽离般若波罗蜜本，本亦无所从生。须菩提，当作是思惟，深入守是故离本无所有，得作佛。”</p>
  <p>佛语须菩提：“虽知离本般若波罗蜜无所有，是为不守般若波罗蜜，不具足行般若波罗蜜者，不得作佛也。”</p>
  <p>佛言：“如须菩提所言，不用得般若波罗蜜故得佛也，亦不用离、无离得作佛，亦不可离般若波罗蜜得作佛、不得般若波罗蜜者不得作佛。”</p>
  <p>须菩提白佛言：“菩萨行般若波罗蜜甚深难及！”</p>
  <p>佛语须菩提：“汝所言，菩萨行般若波罗蜜甚深难及。菩萨所言，勤苦行，深奥之法，不在取泥洹。”</p>
  <p>须菩提白佛言：“如是所说事，菩萨不为勤苦行。何以故？亦无有作证者，亦无般若波罗蜜中得证者，亦无有经法得作证者。菩萨闻是，不恐、不怠、不难，是为行般若波罗蜜；虽作是行，亦不见行，是为行般若波罗蜜；虽近佛亦不见，是为行般若波罗蜜；远离罗汉、辟支佛，亦不见，亦不念，是为行般若波罗蜜。</p>
  <p>“譬如空中无念若有近、若有远。何以故？空本无有形故。行般若波罗蜜，无有离佛远、离佛近。何以故？般若波罗蜜无有形故。</p>
  <p>“譬如幻师作化人，化人不作是念：‘师离我近，观人离我远。’何以故？化人无有形故。般若波罗蜜亦如是，不作是念：‘罗汉、辟支佛道离我远，佛道离我近也。’何以故？般若波罗蜜无有形故。</p>
  <p>“譬如影现于水中，不作是念：‘何因影现于水中？’若所有近者不念言近，若远者亦不念言远。何以故？影无有形故。般若波罗蜜如是，亦无是念：‘罗汉、辟支佛道为远耶？佛道为近乎？’何以故？般若波罗蜜无有形故。般若波罗蜜，适无所爱，适无所憎。怛萨阿竭所有，无所著，无所生。般若波罗蜜亦如是，亦无所生，亦无所著。</p>
  <p>“譬如怛萨阿竭化作人，不作是念：‘罗汉、辟支佛道离我远。’亦不言：‘佛道离我近。’何以故？化人无有形故。般若波罗蜜亦不作是念：‘罗汉、辟支佛道离我远。’亦不念：‘佛道离我近。’何以故？般若波罗蜜无有形故。</p>
  <p>“譬如工匠黠师刻作机关木人，若作杂畜木人，不能自起居，因对而摇，木人不作是念言：‘我当动摇、屈伸、低仰，令观者欢欣。’何以故？木人本无念故。般若波罗蜜亦如是，随人所行悉各自得之，虽尔般若波罗蜜亦无形，亦无念。</p>
  <p>“譬如造作海中大船，所以者何？作欲度贾客。船亦不作是念言：‘我当度人。’何以故？船本无念故。般若波罗蜜亦如是，随人所行悉各自得之，般若波罗蜜亦无形，亦无念，亦如是。</p>
  <p>“譬如旷野之地，万物、百谷、草木皆生其中，地亦不作是念言：我当生也不生也。般若波罗蜜生诸经法，亦不念言：从中生与不生。何以故？般若波罗蜜本无形故。</p>
  <p>“譬如摩尼珠悉出其宝，般若波罗蜜悉出其经法分别教授，虽尔般若波罗蜜亦无念。譬如日照于四天下，其明亦不念言：‘我当悉照。’般若波罗蜜悉照诸经法，虽尔般若波罗蜜亦无念。</p>
  <p>“譬如水无所不至，水亦不作是念言：‘我当有所至。’般若波罗蜜悉至诸经法，虽尔般若波罗蜜亦无念。</p>
  <p>“譬如风无所不至，风亦不作是念言：‘我当有所至。’般若波罗蜜成就诸经法亦如是，虽尔般若波罗蜜亦无念。</p>
  <p>“譬如须弥山巅以忉利天为庄饰，须弥山亦不作是念言：‘我当上治忉利天庄严。’般若波罗蜜成就萨芸若，虽尔般若波罗蜜亦无念。</p>
  <p>“譬如大海悉出诸珍琦宝物，海水不作是念言：‘我当从中出珍宝。’般若波罗蜜悉出生诸经法亦如是，虽尔般若波罗蜜亦无念。</p>
  <p>“譬如佛出生诸功德，悉覆辈等心加于十方人，般若波罗蜜成就于诸经法亦如是。”</p>
  <h2>强弱品第二十四</h2>
  <p>舍利弗问须菩提言：“菩萨摩诃萨行般若波罗蜜，为高行耶？”</p>
  <p>须菩提报言：“我从佛所闻事，菩萨摩诃萨行般若波罗蜜为无高行也。”</p>
  <p>若干百千爱欲诸天，作是念：“当为十方人发意为菩萨道者作礼。何以故？行般若波罗蜜，不中般泥洹故。如是菩萨为勤苦行，不于是法中堕落取证。”</p>
  <p>须菩提语诸天言：“虽不中道堕落取证，是不为勤苦；勤为十方不可计阿僧祇人，被法铠度令得泥洹，是乃为勤苦之难！是人本无，本无索不可得也。如是菩萨作是念，为欲度人，度十方人为欲度空。何以故？空亦无有远，亦无有近，亦无所有，用是以菩萨勤苦行，索人本无有，欲度人为度虚空。被德铠用人故，被德铠欲过度人，是故菩萨为被德铠。如佛所说，人无有本，晓知人本无所有，是为度人，菩萨闻是不恐不怖，是为行般若波罗蜜。离人本无人，离色本无色，离痛痒、思想、生死、识本无识，离诸经法本无诸经法，菩萨闻是不恐不懈，是为行般若波罗蜜。”</p>
  <p>佛语须菩提：“何因菩萨不恐不懈？”</p>
  <p>须菩提白佛言：“本无故不恐，本净故不懈。何以故？索懈怠本本无，有所因懈亦复无有。菩萨闻说是不懈、不恐、不怖，是则为行般若波罗蜜。菩萨行是时，诸天皆为作礼，诸梵天皆为作礼。”</p>
  <p>佛语须菩提：“不但诸天、诸梵天为菩萨作礼，上至阿会亘彼立、阿波摩那、阿会波罗，及上至阿迦腻吒诸天，皆为行般若波罗蜜菩萨作礼。十方不可复计阿僧祇现在诸佛，悉念行般若波罗蜜菩萨，悉共拥护，知是行般若波罗蜜菩萨阿惟越致。</p>
  <p>“恒边沙佛刹其中所有人，悉使为魔，一魔者化如恒边沙人，悉使为官属，设使尔所魔各各乃尔所官属，欲共害行般若波罗蜜菩萨，不能中道坏，不能中道得便。</p>
  <p>“菩萨有二事法行般若波罗蜜，魔不能中道使得便。何谓二事？一者、诸经法视皆空，二者、不舍十方人悉护，是为二事。</p>
  <p>“菩萨有二事，诸魔不能动。何谓二事？一者、不失本愿，二者、十方诸佛悉护视，是为二事。</p>
  <p>“菩萨行般若波罗蜜时，诸天往至菩萨所，问讯深经之事，诸天赞叹善之：‘今作佛不久，当随是法教立。’既随是法教立者，诸有困苦者皆得护，诸未得归者为得自归，为人故作法舍，无目者使得黠目。随是般若波罗蜜法教立者，十方不可复计阿僧祇现在诸佛，悉共拥护行般若波罗蜜者。诸佛各各于其刹四部弟子中，说是菩萨功德，各各赞叹善之。”</p>
  <p>佛语须菩提：“譬若我今赞叹说罗麟那杖那佛。”</p>
  <p>佛复言：“今我刹界中菩萨行般若波罗蜜，十方诸佛今亦赞叹说行般若波罗蜜菩萨，亦复如是。”</p>
  <p>须菩提白佛言：“诸佛悉赞叹诸菩萨如是耶？”</p>
  <p>佛言：“不赐赞叹。”</p>
  <p>佛语须菩提：“有行菩萨道未得阿惟越致者，诸佛亦复赞叹。”</p>
  <p>须菩提复问佛：“何等为行菩萨道为佛所赞叹？”</p>
  <p>佛语须菩提：“有菩萨随阿閦佛前世为菩萨时所行，及罗麟那杖那佛前世为菩萨时所行，有菩萨随是教，用是故，十方诸佛赞是菩萨。</p>
  <p>“复次，须菩提，菩萨摩诃萨行般若波罗蜜，诸经法信本无所从生；是菩萨尚未得无所从生法乐，于中立信，诸法本空；是菩萨尚未得阿惟越致，信诸经法本无如泥洹；是菩萨尚未得入阿惟越致地，随是法教立，疾得阿惟越致。有应是法行者，是故十方诸佛共赞叹是菩萨。菩萨为度阿罗汉道地、辟支佛道地，向佛道地，若有菩萨应般若波罗蜜行者，为诸佛所赞叹，知是菩萨不久在阿惟越致道地立。</p>
  <p>“复次，须菩提，菩萨闻深般若波罗蜜信不狐疑，菩萨作是念：‘如佛所说谛无异。’是菩萨却后当复于阿閦佛所，闻是般若波罗蜜，及余菩萨所闻亦复尔。作是信般若波罗蜜者，以为在阿惟越致地立。若有闻般若波罗蜜信者，其德甚大不小，何况菩萨随般若波罗蜜法教立者！随是法教立者，为疾入萨芸若！”</p>
  <p>须菩提白佛言：“设离本本无法不得，何所法有作佛者？何所法说有说经者？”</p>
  <p>佛言：“如须菩提所言，设离本本无法不得，何所法有作佛者？亦无有法说经者。是本无无本，何所有于本无中立无者、有本无、有当得佛者？亦无有本法、有作佛者，本无无有，说经者亦不可得。”</p>
  <p>释提桓因白佛言：“般若波罗蜜甚深！菩萨勤苦行乃自致成佛。何以故？无有字法，无所得在本无中立者，亦无有法当作佛者，亦无有说经者。菩萨闻是不恐不怖、不疑不厌。”</p>
  <p>须菩提语释提桓因言：“如释提桓因所言，菩萨勤苦闻深般若波罗蜜信不狐疑不厌。”</p>
  <p>须菩提报释提桓因言：“拘翼，诸经法皆空，何所有狐疑厌者？”</p>
  <p>释提桓因语须菩提言：“如须菩提所说，一切为说空事，为悉无所著。譬如射虚空了无所著，须菩提所说经亦如是了无所著。”</p>
  <p>释提桓因白佛言：“如我所说，为随佛法教耶？为有增减乎？”</p>
  <p>佛语释提桓因：“拘翼，如佛所说法教等无异。如须菩提所说，但说空事。</p>
  <p>“须菩提，亦不见般若波罗蜜者，亦不见行般若波罗蜜者，亦不见得佛者，亦不见萨芸若，亦不见得萨芸若者，亦不见怛萨阿竭，亦无有得怛萨阿竭者，亦不见无所从生，亦不见无所从生证得之者，亦不见十种力，亦无有索十种力者，亦不见四无所畏，亦不见索四无所畏者，经法本净亦无所得。须菩提，随无所得教立。如是，须菩提，随无所得教立者，是菩萨为行般若波罗蜜。百倍、千倍、万倍，须菩提，菩萨行般若波罗蜜者，舍置佛道地、众罗汉、辟支佛道地，不及是菩萨道地。欲为十方天下人持尊，当随佛法教立如是。”</p>
  <p>是时，忉利天上数千万天持化作文陀罗华散佛上，散已作是说，诸天言：“我曹亦当随法教立。”</p>
  <p>时，坐中百六十比丘，起整衣服为佛作礼，作礼已，各各手中有化文陀罗华，持是华散佛上，散已作是说：“我曹亦当随法教立。”</p>
  <p>是时佛笑，口中出若干色，其明至十方佛刹悉为明，其明还绕佛三匝从顶上入。</p>
  <p>阿难从坐起整衣服，为佛作礼，长跪问佛：“佛不妄笑，既笑当有意。”</p>
  <p>佛告阿难：“是百六十比丘及诸天，当于是波罗劫中作佛，皆同一字，字沤辰那拘尼摩。作佛时，比丘僧数各各等，寿命亦各各等，其寿各十万岁，随次稍稍作佛，作佛时各各尽世雨五色华。”</p>
  <h2>累教品第二十五</h2>
  <p>佛语阿难：“作是立者，无有能过菩萨。作是立，为如佛立。作是立，无有为作师者，是为萨芸若立。欲作是立者，当随般若波罗蜜教。有应是般若波罗蜜行者，当知是人从人道中来，或从兜术天上来，是人或从人道中闻般若波罗蜜，或从兜术天上闻，或从人道中行，或从兜术陀天上行。何以故？佛般泥洹后，般若波罗蜜若于十方见，若于兜术天上见。</p>
  <p>“有行是般若波罗蜜若书者，诸佛悉视护之。是菩萨复转教人，劝乐合偶，知是菩萨供养若干佛以来，不于罗汉、辟支佛品中作功德；知是菩萨供养若干佛以来，学是般若波罗蜜不恐不怖。若有受般若波罗蜜，若有学，若有持，若有解中事，若有随，知是菩萨如面见佛无异。是菩萨不止亦不诽谤般若波罗蜜，知是菩萨供养若干佛以来。”</p>
  <p>佛语阿难：“若有人于佛所作功德，持用求罗汉、辟支佛，会当得佛无异。若有菩萨摩诃萨行般若波罗蜜，常当远离罗汉、辟支佛道。”</p>
  <p>佛语阿难：“持是般若波罗蜜嘱累汝。阿难，我为汝所说经，舍置般若波罗蜜、摩诃沤和拘舍罗及诸摩诃惟曰罗，我每所说余经汝所受，说令悉散悉亡，虽有是其过少耳；汝所从佛受般若波罗蜜，设散设亡其过甚大不小。”</p>
  <p>佛语阿难：“复嘱累汝，般若波罗蜜受学持法，当谛学，悉具足受，悉念持书，字令正无缺减。过去、当来、今现在佛经身等无异。阿难，当作是念，般若波罗蜜莫使缺减。何以故？今佛现在，有慈心佛恩德，欲报佛恩，具足供养者，汝设有慈心于佛者，当受持般若波罗蜜，当恭敬作礼供养。设有是行，汝悉为供养佛报恩，以汝为恭敬过去、当来、今现在佛已。汝慈孝于佛，恭敬思念于佛，不如恭敬于般若波罗蜜，慎莫亡失一句。”</p>
  <p>佛语阿难：“嘱累汝，般若波罗蜜以为信。若有不欲离于佛、离于经、离于比丘僧，亦不欲离于过去、当来、今现在佛者，不当远离般若波罗蜜，是佛所教。”</p>
  <p>佛语阿难：“若有受般若波罗蜜持护，是为持过去、当来、今现在佛教法。何以故？过去、当来、今现在佛，皆从般若波罗蜜出生。菩萨欲得佛道者，当学六波罗蜜。何以故？六波罗蜜是诸菩萨摩诃萨母。”</p>
  <p>佛语阿难：“嘱累汝六波罗蜜。六波罗蜜者，佛不可尽经法之藏。过去、当来、今现在佛，皆从六波罗蜜出生。”</p>
  <p>佛语阿难：“汝日日教人，尽一佛境界中人，汝悉教令得阿罗汉道。虽有是教，尚未报佛恩，不如具足为菩萨说般若波罗蜜。汝所教人悉使得阿罗汉，此所作功德，持戒、精进、守道，虽教乃尔所人，其福宁多不？”</p>
  <p>阿难报佛言：“甚多，天中天。”</p>
  <p>佛语阿难：“不如持般若波罗蜜具足为菩萨说，虽不能多，一日可，虽不能一日，食时可，虽不能食时，为说须臾间可，其福胜度尔所阿罗汉。菩萨摩诃萨自于般若波罗蜜，念思惟其中事。菩萨虽思惟其中事，得其功德出众阿罗汉、辟支佛上去。虽思惟其中事，会当得阿惟越致，设不中道还。”</p>
  <p>说般若波罗蜜时，四部弟子及诸天、阿须伦及鬼神，一佛境界中，持释迦文佛威神，一切悉见阿閦佛，及见诸比丘不可计皆阿罗汉，诸菩萨亦无央数，以后不复见。</p>
  <p>佛语阿难：“譬如见国中人不复见阿閦佛及诸菩萨、阿罗汉，诸经法索眼不见亦如是，法不见法、不念法。何以故？诸经法无念不见，亦无所益。”</p>
  <p>佛语阿难：“诸经法皆空，无所持，亦不可念。譬如幻师化作人，诸经法亦如是，无念亦无痛。何以故？无形故。菩萨作是行为行般若波罗蜜，作是学为学般若波罗蜜。悉欲得六波罗蜜者，当学般若波罗蜜，作是学在诸学中最尊无有及者百倍、千倍、万倍。是为安十方天下，作是学者，困厄苦者悉护视，是为随佛法学，是为随佛教。有应学是者，持手举一佛境界，复著其处，人无有觉知者。”</p>
  <p>佛语阿难：“佛从是般若波罗蜜中学成，过去、当来、今现在佛无所挂碍诸智慧法，悉从般若波罗蜜具足成。欲得般若波罗蜜限者，为欲得虚空限也。何以故？般若波罗蜜不可尽，十方之事可计，般若波罗蜜事不可计。”</p>
  <p>佛告阿难：“般若波罗蜜事不可计、不可尽，般若波罗蜜本净。何以故？过去不可复计佛悉从其中成就得佛，般若波罗蜜亦不增亦不减；甫当来不可复计佛悉从般若波罗蜜成就得佛，般若波罗蜜亦不增亦不减；十方今现在不可复计佛悉从般若波罗蜜成就得佛，般若波罗蜜亦不增亦不减。是故，般若波罗蜜不可尽，虚空亦不可尽。”</p>
</body></html>