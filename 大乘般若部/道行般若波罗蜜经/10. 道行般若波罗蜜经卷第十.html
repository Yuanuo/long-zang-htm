<!DOCTYPE html>
<html>
<head>
  <meta charset="utf-8"/>
  <meta name="author" content="支娄迦识/后汉"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>道行般若波罗蜜经卷第十</title>
</head>
<body>
  <h1 class="head">道行般若波罗蜜经卷第十</h1>
  <h2>昙无竭菩萨品第二十九</h2>
  <p>“是时，萨陀波伦菩萨安隐从三昧觉起，并与五百女人共至昙无竭宫门外，门外立，自念言：‘今我用经法起来，师入在内，我义不可卧，不可坐。须我师来出，上高座说般若波罗蜜，尔乃坐耳。’及五百女人亦皆效萨陀波伦菩萨立。</p>
  <p>“是时，昙无竭菩萨适教殿中诸女，说经道已，沐浴澡洗已更著新衣，上般若波罗蜜之台坐思惟，种种三昧悉入，如是七岁不动不摇。是时，萨陀波伦菩萨及五百女人，亦复常经行，七岁不坐不卧。七岁已后，天人于上虚空中，语之言：‘却后七日，昙无竭菩萨当从三昧起。’</p>
  <p>“是时，萨陀波伦菩萨闻天人语声，自念言：‘今我当为师施座，扫洒令净。’萨陀波伦菩萨及五百女人，共到说经处，至已，特为昙无竭菩萨施高座。时，五百女人各各自取著身衣布著座上。</p>
  <p>“当时，弊魔自念言：‘未尝有是，未尝见是！是萨陀波伦菩萨为昙无竭菩萨施高座，持用恭敬索佛道，精进勇健无有休懈，得道者出我界，度脱人不可计。今我且中道坏之。’是时，弊魔悉坏诸菩萨所坐座，皆令曲戾，雨沙砾石、荆蕀、枯骨。</p>
  <p>“是时，萨陀波伦菩萨及五百女人，见座曲戾，污泥不净，自念言：‘今昙无竭菩萨当坐说经，及诸弟子皆当来听，今我曹当更扫除整顿坐席。’即共扫除整顿诸座已，自念言：‘今地大有土尘，恐来坌师及诸菩萨，当共洒之。周行索水不能得。何以故？弊魔所作。自念言：‘今我曹索水了不能得，当自取身血洒之耳。’</p>
  <p>“是时，萨陀波伦菩萨及五百女人各自取刀，处处刺身出血，持用洒地，用慈孝于经法故。</p>
  <p>“是时，释提桓因自念言：‘世间乃有是人耶！精进恭敬慈孝经师故。’</p>
  <p>“是时，释提桓因到萨陀波伦菩萨所，嗟叹言：‘善哉！善哉！贤者精进诚难及。用精进慈孝于师故，今闻般若波罗蜜不复久。贤者，他所敕使愿相语。有是曹人者，我曹悉当护之，所欲得者悉当与之。’</p>
  <p>“是时，萨陀波伦菩萨言：‘我欲所得者，释提桓因自当知之。’</p>
  <p>“是时，释提桓因即化地悉使作琉璃，其上有金沙。释提桓因使萨陀波伦菩萨及五百女人身体完健平复如故，于座四面化作琉璃池水，周匝池边皆有珍宝栏楯，及七宝池陛，侠陛两边皆珍宝之树，若干百种罗列姝好。</p>
  <p>“是时，萨陀波伦菩萨及五百女人，为诸菩萨储水。天雨文陀罗华、曼殊颜华、摩诃曼殊颜华，都雨种种华凡四千石，释提桓因持用与萨陀波伦菩萨，语之言：‘持是华供养般若波罗蜜，及散昙无竭菩萨及诸菩萨上。及天衣五百领，昙无竭在座上坐，持是上之。’萨陀波伦菩萨即悉受之，便为祝愿。</p>
  <p>“是时，昙无竭菩萨七岁以后，从三昧觉起到高座上，并与四万亿菩萨共坐，有于前坐者甚众多。</p>
  <p>“是时，萨陀波伦菩萨及五百女人，俱皆散华，并持栴檀捣香、蜜捣香、杂碎珍宝，都持散昙无竭菩萨及诸菩萨上。前持头面著足已，绕三匝却住，以微意视昙无竭菩萨。</p>
  <p>“是时，昙无竭菩萨都大会辟方四十里满其中人。是时，昙无竭菩萨四向视诸来会者、萨陀波伦菩萨及五百女人，用欲得经法故，即为萨陀波伦菩萨说般若波罗蜜言：‘善男子且听：诸经法悉等，般若波罗蜜亦悉等如是，诸经法本端不可计如是。怛萨阿竭智慧无所挂碍，般若波罗蜜亦无所挂碍如是。譬如幻人无形，般若波罗蜜亦无形如是。譬如风无所挂碍，般若波罗蜜亦无挂碍所有如是。本端不可计，般若波罗蜜亦不可计如是。一切我所悉断本净，般若波罗蜜亦本无如是。譬如梦中与女人通视之本无，般若波罗蜜亦本无如是。所名本无，般若波罗蜜亦本无如是。阿罗汉泥洹空无所生，般若波罗蜜亦空无所生如是。怛萨阿竭、般泥洹本等无有异，般若波罗蜜亦本等无有异如是。譬如燃火，火即时灭之，本无所从来，去亦无所至，般若波罗蜜本无从来、去亦无所至如是。譬如梦中见须弥山本无，般若波罗蜜亦本无如是。譬如佛现飞，般若波罗蜜现无所有如是。前于爱欲中相娱乐计之无所有，般若波罗蜜计之亦无所有如是。人名及声无所有，怛萨阿竭亦无所有。于前见者念所作因见，般若波罗蜜念所作本无所有如是。譬如幻师化作象本无所有，般若波罗蜜亦本无所有如是。譬如虚空适无所住，般若波罗蜜亦适无所住如是。譬如幻师学无所不至，般若波罗蜜亦无所不至如是。过去、当来、今现在亦不可合为一，般若波罗蜜无过现当作是知。名本无形字无有形，般若波罗蜜亦无所不至，亦无所不入，亦无所至，亦无所入。何以故？般若波罗蜜空无所有故。譬如虚空，无所不至，无所不入，亦无所至，亦无所入。何以故？空本无色，般若波罗蜜如是。般若波罗蜜如是，般若波罗蜜者，亦入于地，亦入于水，亦入于火，亦入于风，亦入于空，亦入于彼，亦入于此，亦入于色，亦入于痛痒，亦入于思想，亦入于生死，亦入于识，亦入于人，亦入于寿命，亦入于生，亦入于有德，亦入于无德，亦入于欲，亦入于不欲，亦入于有，亦入于无，亦入于想，亦入于无想，亦入于愿中，亦入于无愿中，亦入于无生中，亦入于不生中，亦入于日月，亦入于星宿，亦入于阿须伦，亦入于龙，亦入于鬼神，亦入于揵陀罗，亦入于迦留勒，亦入于甄陀罗，亦入于摩睺勒，亦入于罗刹，亦入于鸠垣，亦入于薜荔，亦入于禽兽，亦入于泥犁，亦入于蜎飞，亦入于蠕动，亦入于蚑行，亦入于喘息，亦入于贫贱，亦入于富贵，亦入于贤者，亦入于仙人，亦入于须陀洹，亦入于斯陀含，亦入于阿那含，亦入于阿罗汉，亦入于辟支佛，亦入于菩萨，亦入于佛，亦入于泥洹，亦入于四意止，亦入于四意断，亦入于五根，亦入于五力，亦入于七觉意，亦入于八道，亦入于有智，亦入于无智，亦入于十种力，亦入于四无所畏，亦入于佛经，亦入于世间经，亦入于巫祝，亦入于不巫祝，亦入于宿命，亦入于所行，亦入于展转生死中，亦入于勤苦，亦入于不勤苦，亦入于自在，亦入于不自在，亦入于度脱，亦入于不度脱，亦入于好中，亦入于不好中，亦入于善中，亦入于不善中，亦入于黠中，亦入于不黠中，亦入于明中，亦入于不明中，亦入于过去，亦入于当来，亦入于今现在，亦入于可见，亦入于不可见，亦入于教，亦入于法，亦入于有，亦入于无所有，亦入于一切有形，亦入于一切无形。’”</p>
  <p>佛语须菩提：“如是比，昙无竭菩萨为萨陀波伦菩萨说般若波罗蜜所入处，如是说昼夜七日。是时，人听经呼如饭时顷。何以故？昙无竭菩萨力恩。</p>
  <p>“是时，萨陀波伦菩萨闻说般若波罗蜜，大欢喜踊跃，及五百女人共持天衣及八百石杂宝，供养上昙无竭菩萨。释提桓因持天摩诃文陀罗华，散昙无竭菩萨上，及散诸菩萨上，持用增益功德。</p>
  <p>“是时，一佛境界中，一切树木、药树、果树、诸杂宝树，悉倾曲躬，为昙无竭菩萨作礼。天雨蜜香之华，其华之香闻一佛界中，一切人闻此华之香，各各遥见昙无竭菩萨在高座说经，并复见萨陀波伦菩萨及五百女人。一切人心皆柔弱欢喜，皆遥为昙无竭菩萨作礼。其国中悉震动。</p>
  <p>“是时，数千巨亿万人悉得无央数经法，不可复计菩萨皆得阿惟越致。</p>
  <p>“长者女及五百女人白萨陀波伦菩萨言：‘我曹辈愿为师作婢，愿持身命自归，愿为师给使，共持五百乘车珍宝所有以上师。何以故？今师为我故甚勤苦，我曹持师以当佛无有异。我曹蒙大恩，乃得闻尊经好语，既闻经已，无有狐疑大如毛发。今我曹持身为师给使，如是数千亿万劫，尚未能报须臾之恩，用得闻尊经故。’</p>
  <p>“是时，萨陀波伦菩萨悉受五百女人及五百乘车珍宝。既受，用道德故既受已，萨陀波伦菩萨欲持上师，白昙无竭菩萨言：‘愿持身自上，及五百女人、五百乘车珍宝以上大师。哀我曹辈，愿当受之，当使我曹得功德。’</p>
  <p>“是时，昙无竭菩萨欲使萨陀波伦菩萨成其功德故，悉受五百女人及五百乘车珍宝。既受已，复持反遗萨陀波伦菩萨，即自言：‘持五百女人为汝给使，及五百乘车珍宝。’</p>
  <p>“是时，忉利天上诸天人，各各而嗟叹言：‘善哉！善哉！萨陀波伦菩萨所有者悉施与师，是意难得。’</p>
  <p>“是时，数千巨亿天人共来到昙无竭菩萨所听经。</p>
  <p>“是时，萨陀波伦菩萨大欢喜踊跃，即于座上得六万三昧门。何等为三昧门？愿乐三昧，威仪三昧，劝德三昧，月盛满三昧，日光焰三昧，怛萨阿竭行三昧，悉念佛三昧，菩萨所生三昧，乐智慧三昧，度脱坚住三昧，诸境界中无所住三昧，国土种种严入三昧，怛萨阿竭相无相入三昧，十方人无形印封三昧，怛萨阿竭出坐三昧，无所畏乐三昧，弃捐珍宝三昧，怛萨阿竭力庄严三昧，诸经法悉明乐三昧，说无所从来解事三昧，净如梵人三昧，过去当来今现在悉等入三昧，本端当来端无所住三昧，庄严佛藏三昧，佛音声响悉成三昧，如是三昧得六万门。</p>
  <p>“萨陀波伦菩萨从三昧觉得智慧力，悉入诸菩萨经法中。萨陀波伦菩萨白昙无竭菩萨言：‘师愿说佛音声，当何以知之？’</p>
  <p>“昙无竭菩萨语萨陀波伦菩萨言：‘贤者明听，譬如箜篌不以一事成，有木，有柱，有弦，有人摇手鼓之，其音调好，自在欲作何等曲；贤者欲知佛音声亦如是，菩萨有本初发意，世世行作功德，世世教授，世世问佛事，合会是事乃成佛身。佛音声亦如是，其法皆从因缘起，亦不可从菩萨行得，亦不可离菩萨行得，亦不可从佛身得，亦不可离佛身得；贤者欲知佛身音声，共合会是事乃得佛耳。复次，贤者，譬如工吹长箫师，其音调好与歌相入，箫者以竹为本，有人工吹，合会是事其声乃悲；成怛萨阿竭阿罗诃三耶三佛身，不以一事，不以二事成，以若干百千事，若世世作功德，本愿所致，亦复世世教人，用是故成佛身相，及诸好悉见如是。譬如佛般泥洹后有人作佛形像，人见佛形像无不跪拜供养者，其像端正姝好如佛无有异，人见莫不称叹，莫不持华香、缯彩供养者。贤者呼佛神在像中耶？’</p>
  <p>“萨陀波伦菩萨报言：‘不在中。所以作佛像者，但欲使人得其福耳，不用一事成佛像，亦不用二事成，有金，有黠人，若有见佛时人，佛般泥洹后念佛故作像，欲使世间人供养得其福。’</p>
  <p>“萨陀波伦菩萨报师言：‘用佛般泥洹后故作像耳。’</p>
  <p>“昙无竭菩萨报言：‘如贤者所言，成佛身亦如是，不用一事，亦不用二事，用数千万事，有菩萨之行，有本索佛时人若有常见佛作功德，用是故成佛身，智慧变化飞行，及成诸相好，成佛如是。贤者复听，譬如鼓不用一事，不用二事成，有师，有革，有桴，有人击之，其声乃出；贤者欲知佛，不用一事、二事，用若干千众事乃成之，有初发意，有六波罗蜜行，晓知本无，本无无所从生之事，坐于树下降伏于魔，诸经法悉晓知如幻无有异，用是故成佛身。贤者复听，譬如画师，有壁，有彩，有工师，有笔，合会是事乃成画人；欲知佛身，不用一事成，用数百千事，菩萨有本行布施，有持戒不犯十事，常随善师，常等心念十方人，无有能坏者，世世见佛，闻菩萨行事坚持不忘，世世不谀谄常行至诚，贤者欲知成佛身如是。贤者复听，譬如阿迦腻吒天上天人所止观殿，光耀悉照天上端正姝好，如天上殿舍，亦不自作，亦无有持来者，亦无有作者，本无所从来，去亦无所至，因缘所生，其天人本作功德所致，用于此间布施故，得生其上，在殿舍中解止，用是故，其人得宫观；贤者欲知佛身，因缘所生，用世间人欲得见佛故，其人前世有功德，其人远离八恶处生，其人黠慧信于佛。贤者欲知成佛身，本无所从来，去亦无所至，无有作者，亦无有持来者，本无有形，亦无所著，如阿迦腻吒天上宫殿，佛所以现身者，欲度脱世间人故。贤者复听，譬如山中响声，不用一事，亦不用二事所能成，有山，有人，有呼，有耳听，合会是事乃成响声；贤者欲知成佛身，如是无有形，亦无有著，因缘所生，世世解空，习行空，一切生死、无死生为因缘，佛智悉晓，本无死生，本亦无般泥洹者，佛作是现世间，作是说，贤者欲知佛身如是。贤者复听，譬如幻师化作一人，端正姝好，譬如遮迦越罗无有异，所语众人闻之无不欢喜，人有从索金银珍宝者皆悉与之，有所爱重被服人索者悉与之，王在众人中，坐起行步皆安详，人有见者莫不恭敬作礼者，幻人不用一事、二事成，有幻祝，有聚会人，随人所喜各化现，中有黠者，同知是为化人作是现化，无所从来，去亦无所至，知之本空化所作，黠者恭敬作礼不著；贤者欲知成佛身如是，因缘所作，用数百千事乃共合成，有菩萨之行，有功德，有劝助德，令十方人使安隐，具足菩萨愿者，欲知成佛身者如是。贤者欲知佛，为人故分布经，无数授与人，各各使行禅三昧，思惟分别，为人说经，各各使学，如是诸天人民闻之莫不欢喜。中有自贡高者，中有不知惭者，中有淫乱者，中有悭贪者，中有强梁者，中有自用者，中有喜斗者，中有不用谏者，中有为淫怒痴所覆者，中有行恶不可计者，佛在众人中央端正姝好，坐起行步安隐，佛众恶已尽，但有诸德，佛皆使人得安隐，佛亦自行佛事，佛本自空无所著，如幻人所作。菩萨现身如是，端正姝好，虽见之不著，亦无诸想之意，虽知之无所有，恭敬作礼，供养无极。贤者欲知过去、当来、今现在诸佛，皆从数千万事各各有因缘而生。菩萨当作是念，当作是习，当作是守。菩萨作是行，得佛疾。’</p>
  <p>“是时，昙无竭菩萨说佛身时，四万八千菩萨即解得尽信之行，百亿菩萨悉得诸陀邻尼法，二百亿菩萨得无所挂碍问皆能报，四百亿菩萨皆得阿惟越致菩萨，八万亿菩萨皆得阿阇浮行住法。</p>
  <p>“是时，天文陀罗华、摩诃文陀罗华雨散昙无竭菩萨及诸菩萨上。昙无竭菩萨持威神，都卢一佛之界，诸有音乐皆自作声。数千万天人从空中散天衣雨昙无竭菩萨及诸菩萨上，诸天于空中作音乐，共乐昙无竭菩萨，诸天衣皆行列覆一佛界中，天烧蜜香遍至，其分散亦悉遍至。一佛界中地悉动，诸菩萨悉见十方无央数佛。</p>
  <p>“是时，诸佛悉遥赞叹昙无竭菩萨言：‘善哉！善哉！’</p>
  <p>“是时，诸佛授萨陀波伦菩萨决当作佛时：‘汝却后当来世，作佛名迦摩迦提陀颇罗耶怛萨阿竭阿罗诃三耶三佛。汝作佛时，正当号如是。时五百女人却后稍稍皆当作佛。’</p>
  <p>“如是昙无竭菩萨世时，五百女人即化作男子，后世世生者常不离诸佛国。萨陀波伦菩萨及五百人世世常高才，常当教天下人。”</p>
  <p>佛语须菩提：“若有菩萨在事欲得佛者，若见现在佛，若佛般泥洹后，欲索般若波罗蜜者，常精进，常当恭敬于般若波罗蜜，当如是萨陀波伦菩萨。”</p>
  <h2>嘱累品第三十</h2>
  <p>佛以手抚阿难肩三反，佛语阿难：“我嘱累汝，是般若波罗蜜谛持、谛念、谛受。阿难，是般若波罗蜜以相累，当持谛了了取字，谛了了念书，作字莫使缺减，谛视书莫左右望，一切恐是有难，谛是经中莫令字少。</p>
  <p>“我嘱累汝，阿难，是般若波罗蜜。何以故？是经，阿难，怛萨阿竭阿罗诃三耶三佛过去、当来、今现在无有尽经藏，是经镇，诸法悉从是经中出。</p>
  <p>“诸所有，阿难，怛萨阿竭阿罗诃三耶三佛过去、当来、今现在所为人民说经，所出不可计经卷，种种异慧，若干种经卷，所见人民若干种所喜，各各随所行人民道径所入慧所说，过去、当来、今现在所说，是一切皆从是般若波罗蜜藏中出诸所有经法。</p>
  <p>“阿难，若干种所见相，种种所行，若干种根，若干种黠，若干种痴，若干种慧，人民辈所求尽所求慧，怛萨阿竭，悉都卢，阿难，悉从般若波罗蜜中出，悉知晓如是。</p>
  <p>“阿难，般若波罗蜜是怛萨阿竭呵罗诃三耶三佛母，是诸慧明，是我身，皆从是中出，从是中生。”</p>
  <p>佛语阿难：“汝敬我所语，敬我法若敬爱承事我，汝自敬身于佛，汝有慈于佛，汝有孝于佛，一切恭敬于佛所，汝持是慈孝恭敬于般若波罗蜜中。如是，阿难，汝恭敬于是中，悉为供养诸佛已。</p>
  <p>“持是嘱累汝，阿难，汝所当作者悉为已。汝身亦有慈，口亦有慈，心亦有慈；汝有孝于佛，不言无有孝；汝常得佛时，不言不得时；汝常如法，不言不如法；汝心常净洁，无瑕秽；汝见佛，不言不见佛。汝如是，悉为报佛恩已。</p>
  <p>“我语汝，阿难，是般若波罗蜜从中忘失一字，汝舍，汝纵不书，汝都卢以无有慈孝于佛所，汝以不复见我。阿难，汝以不复恭敬于佛。阿难，汝以不复随佛教。阿难，汝以不复承事用。”</p>
  <p>佛言：“阿难，汝所恭敬于佛以来，为了无复有供养佛，设从是般若波罗蜜中忘一句一言，若纵置以为背佛恩。”</p>
  <p>佛语阿难：“是般若波罗蜜，汝谛受谛念。用慈孝于佛故，承用佛教故，都卢是过去、当来、今现在佛天中天所施教，用是供养，若于萨和萨为极大慈，见诸菩萨，当视如见佛，当恭敬诸佛法。汝以亲近持佛藏，作是谛念，是般若波罗蜜当谛取，莫得失一字。佛般泥洹后，汝当护是经，莫令减少，当持授与菩萨摩诃萨是诸佛经藏。</p>
  <p>“阿难，我手付汝，汝当持授与菩萨摩诃萨。持是，阿难，菩萨所作功德，勤苦死生牢狱悉破坏，诸无知者为系著悉得救解，诸魔官属无不降伏，诸所欲法悉除去，正上佛座作阿耨多罗三耶三菩以成佛道，诸人民无目者、愚痴者悉当开解。”</p>
  <p>佛语阿难：“正第一大道无有两，正是阿耨多罗三耶三菩阿惟三佛慧，是为般若波罗蜜决。”</p>
  <p>佛语阿难：“我般泥洹后，都卢三千大千国界，其中人民，汝悉教入经法中，悉令成就得阿罗汉道，日日教乃尔所人，如是一劫、若百劫，悉为说经，令般泥洹，虽尔汝常不具足承事我。汝不如持是般若波罗蜜中一句教菩萨学，如是为具足承事佛已，为具足供养。”</p>
  <p>佛言：“我今于是称誉汝，嘱累般若波罗蜜，至一劫、百劫不能竟，我今粗演说耳。”</p>
  <p>佛语阿难：“我今问汝，汝当说。”</p>
  <p>佛从袈裟中出金色臂，举右手著阿难头上，摩阿难头，持手著阿难肩上，语阿难言：“云何，阿难，汝慈于佛不？”</p>
  <p>阿难言：“佛天中天，自当知。”</p>
  <p>如是至三，佛复问阿难：“云何，阿难，汝孝于佛不？”</p>
  <p>如是复三，阿难言：“佛天中天，自当知。”</p>
  <p>佛言：“如是，阿难，汝有慈于佛，所以为报佛恩。</p>
  <p>“阿难，汝极尊般若波罗蜜，致重敬慈于是句，心所念句，当令了了分明，心所念余悉弃之，一切心于是中，书是经正字头，有所持时学时，当谛授与菩萨摩诃萨，与好长素卷善书令经上下句相得，书时当得好笔书好素上，当自归承事作礼供养好香、成捣杂香、泽香、缯彩、华盖、旗幡，悉如天上所有香，著油麻中，所净洁油麻，好灯炷，自归头面著地，却燃灯炷，加敬作礼承事。”</p>
  <p>佛说是般若波罗蜜时，在罗阅祇耆阇崛山中，在众弟子中央坐。佛年三十时佛十二月十五日过食后说经。佛说经已，诸弟子，诸菩萨，诸天，诸阿须伦，诸龙、鬼、神，诸人民，皆大欢欣，为佛作礼而去。</p>
</body></html>