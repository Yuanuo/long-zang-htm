<!DOCTYPE html>
<html>
<head>
  <meta charset="utf-8"/>
  <meta name="author" content="支娄迦识/后汉"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>道行般若波罗蜜经卷第四</title>
</head>
<body>
  <h1 class="head">道行般若波罗蜜经卷第四</h1>
  <h2>叹品第七</h2>
  <p>佛言：“弥勒菩萨摩诃萨，作阿耨多罗三耶三菩阿惟三佛时，亦当于是处说般若波罗蜜。”</p>
  <p>须菩提白佛言：“云何，弥勒菩萨摩诃萨，于是处说般若波罗蜜？”</p>
  <p>佛语须菩提：“弥勒菩萨摩诃萨，于是成阿惟三佛时，不受色说般若波罗蜜，不空色说般若波罗蜜，不受痛痒、思想、生死、识说般若波罗蜜，亦不空识说般若波罗蜜，亦不脱色说般若波罗蜜，亦不缚色说般若波罗蜜，亦不脱痛痒、思想、生死、识说般若波罗蜜，亦不缚识说般若波罗蜜。”</p>
  <p>须菩提白佛言：“般若波罗蜜甚清净，天中天。”</p>
  <p>佛言：“色亦清净。”</p>
  <p>须菩提言：“故般若波罗蜜清净。”</p>
  <p>佛言：“痛痒、思想、生死、识亦清净。”</p>
  <p>须菩提言：“故般若波罗蜜清净。”</p>
  <p>佛言：“如是空之清净。”</p>
  <p>须菩提言：“故般若波罗蜜清净。”</p>
  <p>佛言：“色清净无瑕秽，般若波罗蜜亦如是；痛痒、思想、生死、识清净无瑕秽，般若波罗蜜亦如是。”</p>
  <p>佛言：“如空无瑕秽故，般若波罗蜜亦清净。”</p>
  <p>须菩提白佛言：“其受学诵般若波罗蜜者，终不横死，若干百天、若干千天常随侍之。若善男子、善女人为法师者，月八日、十四日、十五日，说法时得功德不可复计。”</p>
  <p>佛言：“如是，如是，须菩提，得其功德不可复计。若守般若波罗蜜者，其功德出是上去。何以故？须菩提，般若波罗蜜者，即是珍宝故。于法无有作者，亦无有得法者，亦无有持者。何以故？法甚深故，亦不可见，亦不可得，亦无有得者。须菩提，亦不见般若波罗蜜。何以故？须菩提，亦不可名，亦无有见。得般若波罗蜜者，所索不可得，亦不见般若波罗蜜，甚深如是，亦无有生处。般若波罗蜜无所行，亦无所不行。般若波罗蜜亦无有持法者，亦无有守法者，如空无所取，无所持，无所见，亦不无观，亦不无见。”</p>
  <p>三千大千刹土诸天子飞在上俱皆观，便举声共叹曰：“于阎浮利地上再见法轮转！”</p>
  <p>佛谓须菩提：“无两法轮为转，亦不想有一法轮转，不转是者即般若波罗蜜。”</p>
  <p>须菩提言：“如是，天中天，极安隐摩诃波罗蜜，是于菩萨摩诃萨无所挂碍法。阿耨多罗三耶三菩阿惟三佛，是无有法成阿惟三佛者，何所法轮为转？无所还法为转，亦无法有恐者，无有法而忧者。何以故？若有两法为不可得，何所法忧？亦无法转者，故诸法如空，无所转，亦无法有还者，乃至诸法亦为无所有。”</p>
  <p>佛语须菩提：“空者无所转，亦无转还，亦无想，亦无愿，亦无生死，亦无所从生，亦不有转，亦不转还。作是说者，是为说法，无所说者，亦无所得，亦无有证。作是说法，亦不般泥洹。作是说法，亦无有尽。”</p>
  <p>须菩提白佛言：“无极波罗蜜如空无有极，天中天。</p>
  <p>“一、等波罗蜜者于诸法悉平等，天中天。</p>
  <p>“二、恍忽波罗蜜者为本空，天中天。</p>
  <p>“三、无上波罗蜜于诸法无所著，天中天。</p>
  <p>“四、无人波罗蜜无有身，天中天。</p>
  <p>“五、无所去波罗蜜无所至，天中天。</p>
  <p>“六、无所有波罗蜜无所持，天中天。</p>
  <p>“七、无有尽波罗蜜无有极，天中天。</p>
  <p>“八、无所从生波罗蜜无所灭，天中天。</p>
  <p>“九、无作波罗蜜无有造者，天中天。</p>
  <p>“十、不知波罗蜜无所得，天中天。</p>
  <p>“十一、无所至波罗蜜无所到，天中天。</p>
  <p>“十二、无垢波罗蜜用净故，天中天。</p>
  <p>“十三、无著波罗蜜无所得，天中天。</p>
  <p>“十四、梦波罗蜜无有我，天中天。</p>
  <p>“十五、清净波罗蜜无瑕秽，天中天。</p>
  <p>“十六、不可见波罗蜜无有处，天中天。</p>
  <p>“十七、定波罗蜜不动摇，天中天。</p>
  <p>“十八、无念波罗蜜悉平等，天中天。</p>
  <p>“十九、不动摇波罗蜜法不移，天中天。</p>
  <p>“二十、无欲波罗蜜本无故，天中天。</p>
  <p>“二十一、无所生波罗蜜无所向，天中天。</p>
  <p>“二十二、寂波罗蜜无有想，天中天。</p>
  <p>“二十三、无恚波罗蜜无有恨，天中天。</p>
  <p>“二十四、无人波罗蜜本无故，天中天。</p>
  <p>“二十五、不观波罗蜜法无所从起，天中天。</p>
  <p>“二十六、不至边波罗蜜无所止，天中天。</p>
  <p>“二十七、不腐波罗蜜无有败，天中天。</p>
  <p>“二十八、无不入波罗蜜诸罗汉、辟支佛所不及，天中天。</p>
  <p>“二十九、不乱波罗蜜无有误，天中天。</p>
  <p>“三十、不可量波罗蜜无有小法，天中天。</p>
  <p>“三十一、无形波罗蜜于诸法无所挂碍，天中天。</p>
  <p>“三十二、不可得波罗蜜无所生，天中天。</p>
  <p>“三十三、无常波罗蜜不有坏，天中天。</p>
  <p>“三十四、无苦波罗蜜诸法不相侵，天中天。</p>
  <p>“三十五、无我波罗蜜于诸法无所求，天中天。</p>
  <p>“三十六、空波罗蜜于诸法不可得，天中天。</p>
  <p>“三十七、无有想波罗蜜于诸法无所出，天中天。</p>
  <p>“三十八、力波罗蜜于诸法为有胜，天中天。</p>
  <p>“三十九、不可计佛法波罗蜜于诸法出计去，天中天。</p>
  <p>“四十、自然波罗蜜，般若波罗蜜是，天中天。</p>
  <p>“四十一、于诸法亦无自然故。”</p>
  <h2>持品第八</h2>
  <p>释提桓因作是念：“其闻般若波罗蜜者，皆过去佛时人，何况学持讽诵，学持讽诵已如教住者！是人前世供养若干佛已，今复闻深般若波罗蜜，学持讽诵如教住。其人从过去佛时问事已。是善男子、善女人为更见过去三耶三佛，从闻深般若波罗蜜以不疑、不恐、不难、不畏。”</p>
  <p>舍利弗白佛言：“菩萨摩诃萨信受深般若波罗蜜者，当视之如阿惟越致。何以故？天中天，般若波罗蜜甚深，本用精进信般若波罗蜜故。设有轻般若波罗蜜，其人前世时亦轻般若波罗蜜已。所以者何？用不信乐深般若波罗蜜，为不问佛及弟子之所致，以是故，当知之。”</p>
  <p>释提桓因语尊者舍利弗：“般若波罗蜜者为甚深难及！其有说深般若波罗蜜，若不信者，其人为未行菩萨道，反持作难。自归般若波罗蜜者，为自归萨芸若慧已。”</p>
  <p>舍利弗语释提桓因：“如是，如是，拘翼，归萨芸若慧者，以为自归般若波罗蜜。何以故？从是中出怛萨阿竭阿罗诃三耶三佛。萨芸若，萨芸若慧者，是般若波罗蜜之所照明。于般若波罗蜜中住者，无不解慧。”</p>
  <p>释提桓因白佛言：“菩萨摩诃萨萨芸若，云何行般若波罗蜜？云何于般若波罗蜜中住？云何解般若波罗蜜中慧？”</p>
  <p>佛言：“善哉！善哉！拘翼，乃作是问，今发汝者皆佛威神之所致。若菩萨摩诃萨行般若波罗蜜者，不住色中，如色不住者即为行；于痛痒、思想、生死、识中不住，如是识不住者即为行。于色中不究竟，如色不究竟者，尔故不于色中住；痛痒、思想、生死、识不究竟，如识不究竟者，尔故不于识中住。”</p>
  <p>舍利弗白佛言：“般若波罗蜜者甚深，天中天！般若波罗蜜者，难得见边幅，天中天。”</p>
  <p>佛语舍利弗：“色亦甚深不住；如色甚深不住，如是色甚深不住者，是即为解痛痒、思想、生死、识甚深不住；如识甚深不住，如是识甚深不住者，是即为解色亦甚深不随；如是色甚深者，不随如是色甚深不住。如色甚深不住，是为色甚深不随，痛痒、思想、生死、识甚深不随；如是识甚深不随，如是识甚深不住，是识甚深不住，是为识甚深不随。”</p>
  <p>舍利弗白佛言：“般若波罗蜜甚深，天中天！当于阿惟越致菩萨前说之，闻是慧法不疑亦不痴之。”</p>
  <p>释提桓因问舍利弗：“菩萨摩诃萨未受决者，于前说之，将有何等异？”</p>
  <p>舍利弗言：“是菩萨求佛已来大久远，为已受决。若未受决闻之，便于中受决亦复不久，若见一佛、若见两佛便受决，作阿耨多罗三耶三菩。菩萨摩诃萨未受决者，闻是恐畏，即舍还去。”</p>
  <p>佛语舍利弗：“如是，如是。菩萨摩诃萨求佛道以来大久远，若受决、未受决者，皆闻深般若波罗蜜。”</p>
  <p>舍利弗白佛言：“我亦乐喜闻是语，天中天，乐人令得安隐。”</p>
  <p>佛语舍利弗：“若乐者，于我前说之。”</p>
  <p>舍利弗言：“譬若是菩萨摩诃萨，天中天，自见于梦中坐佛座，知今近阿耨多罗三耶三菩成至阿惟三佛。如是，天中天，菩萨摩诃萨得闻深般若波罗蜜者，是菩萨摩诃萨学已来大久远，今受决不复久，其功德欲成满。菩萨摩诃萨当作是知，其得深般若波罗蜜者，其功德欲成满。”</p>
  <p>佛言：“善哉！善哉！舍利弗，乃乐作是说，皆佛威神之所致。”</p>
  <p>舍利弗白佛言：“譬如男子行万里，天中天，若数万里者，到大空泽中，是人遥相见牧牛者，若牧羊者，若见界，若见庐舍，若见丛树，作是想念，如见郡，如见县，如见聚落，若欲见闻作是想，稍稍前行且欲近之，不复畏盗贼。菩萨摩诃萨得深般若波罗蜜者亦如是，天中天，今受决不复久，亦不畏当堕阿罗汉、辟支佛道地。何以故？上头有想以闻见得深般若波罗蜜。</p>
  <p>“譬若男子欲见大海，天中天，便行之大海，若见树有树想，若见山有山想，当知大海尚远；稍稍前行，不见树亦无树想，不见山亦无山想，心亦念知大海且至亦不久，于中道无复有树亦无树想，无复山亦无山想，是男子尚未见大海，是应且欲为至。是菩萨摩诃萨当作是知，天中天，若闻得深般若波罗蜜，虽不见佛从受决者，是为今作佛不久。</p>
  <p>“若闻得深般若波罗蜜者，譬如若春时树，天中天，其叶稍稍欲生，如是不久当有华实。何以故？是树本之瑞应，想知不久当有叶若华实，阎浮利人者皆大欢喜，曾见是树，想知不久叶华实当成熟。如是，天中天，菩萨摩诃萨得见深般若波罗蜜者，其功德欲成满，今于般若波罗蜜中自致成就。是菩萨摩诃萨当知之，过去世时学般若波罗蜜，其功德欲成满之所致，以是故，复得闻深般若波罗蜜。天上诸天无不代喜者，想见过去菩萨摩诃萨受决时，知是菩萨摩诃萨今复受决，不久作阿耨多罗三耶三菩。</p>
  <p>“譬如女人有娠，天中天，稍稍腹大身重，不如本故所作不便，饮食欲少，行步不能，稍稍有痛，语言软迟，卧起不安，其痛欲转，当知是妇人今产不久。菩萨摩诃萨亦如是，天中天，其功德欲成满。若得闻见深般若波罗蜜，其念行者，当知是菩萨摩诃萨今受决不久，得作阿耨多罗三耶三菩。”</p>
  <p>佛言：“善哉！善哉！舍利弗，若所说者，悉佛威神之所致。”</p>
  <p>须菩提白佛言：“难及也，天中天！怛萨阿竭阿罗诃三耶三佛，悉豫了了署菩萨摩诃萨。”</p>
  <p>佛语须菩提：“菩萨摩诃萨昼夜念世间，悉使得安隐，伤念天上天下，以是故，自致阿耨多罗三耶三菩，成作佛时悉为说法。”</p>
  <p>须菩提白佛言：“如是菩萨摩诃萨，天中天，行般若波罗蜜者，当云何行得成就？”</p>
  <p>佛语须菩提：“菩萨摩诃萨行般若波罗蜜者，不观色过，为行般若波罗蜜；不观痛痒、思想、生死、识过，为行般若波罗蜜；不观色无过，为行般若波罗蜜；不观痛痒、思想、生死、识无过，为行般若波罗蜜；不见是法，为行般若波罗蜜；亦不见非法，为行般若波罗蜜。”</p>
  <p>须菩提白佛言：“天中天，所说不可计。”</p>
  <p>佛语须菩提：“色亦不可计，痛痒、思想、生死、识亦不可计。不知色者，是为行般若波罗蜜；不知痛痒、思想、生死、识者，是为行般若波罗蜜。”</p>
  <p>须菩提白佛言：“谁当信是者，天中天，是为菩萨摩诃萨行？”</p>
  <p>佛谓须菩提：“何所为行？正使菩萨摩诃萨行者，为得字耳。是菩萨摩诃萨行般若波罗蜜者，于力无所近，于四事无所畏亦无所近，于佛法亦无所近，于萨芸若亦无所近。何以故？力者不可计，四事无所畏亦不可计，佛法亦不可计，萨芸若亦不可计，色亦不可计，痛痒、思想、生死、识亦不可计，诸法亦不可计，心亦不可计。正使菩萨摩诃萨作是行者，为无所行，是为行般若波罗蜜。正使作是行者，为得字耳。”</p>
  <p>须菩提白佛言：“般若波罗蜜者，甚深珍宝中王，天中天。般若波罗蜜者，大将中王，天中天。般若波罗蜜与空共斗无能胜者，天中天，从是中不得断。”</p>
  <p>佛言：“如是，如是，须菩提，欲疾书是经者，至一岁乃至竟。何以故？是善男子于珍宝中，多有起因缘至使中断。”</p>
  <p>须菩提言：“于般若波罗蜜中，弊魔常使欲断。”</p>
  <p>佛语须菩提：“正使弊魔欲断是经者，会不能得胜菩萨摩诃萨。”</p>
  <p>舍利弗问佛言：“持谁威神恩，弊魔不能中道断之？”</p>
  <p>佛告舍利弗：“皆佛威神，及十方阿僧祇刹土现在诸佛，复假威神之恩。诸佛悉共念之，悉共授之，悉共护之。菩萨摩诃萨已为得护佛所授者，舍利弗，弊魔不能得中道断之。何以故？十方阿僧祇刹土现在诸佛，皆共护般若波罗蜜。若有念说诵者，若有学受书者，皆是诸佛威神之所致。”</p>
  <p>舍利弗白佛言：“菩萨摩诃萨若有念诵者，若持学书者，以为诸佛威神之所拥护。”</p>
  <p>佛语舍利弗：“皆是诸佛威神恩。是菩萨摩诃萨学般若波罗蜜者，当知之为护佛所护。”</p>
  <p>舍利弗言：“若有学持诵般若波罗蜜者，佛以眼悉视之。”</p>
  <p>佛语舍利弗：“怛萨阿竭以佛眼视学持诵般若波罗蜜者，最后若书持经卷者，当知是辈悉为怛萨阿竭眼所见已。”</p>
  <p>佛语舍利弗：“菩萨至德之人，学受持是经者，是菩萨摩诃萨今近佛坐，为阿耨多罗三耶三菩。最后若有书持是经者，是辈人极尊得大功德。如是，舍利弗，怛萨阿竭去后，是般若波罗蜜当在南天竺；其有学已，从南天竺当转至西天竺；其有学已，当从西天竺转至到北天竺，其有学者当学之。”</p>
  <p>佛语舍利弗：“却后经法且欲断绝时，我悉知持般若波罗蜜者。若最后有书者，佛悉豫见其人称誉说之。”</p>
  <p>舍利弗问佛：“最后世时，是般若波罗蜜当到北天竺耶？”</p>
  <p>佛言：“当到北天竺。其在彼者，当闻般若波罗蜜复行问之，当知是菩萨摩诃萨作衍已来大久远，以故复受般若波罗蜜。”</p>
  <p>舍利弗言：“北天竺当有几所菩萨摩诃萨学般若波罗蜜者？”</p>
  <p>佛语舍利弗：“北天竺亦甚多菩萨摩诃萨，少有学般若波罗蜜者。若有说者，闻之不恐、不难、不畏，是人前世时闻怛萨阿竭阿罗诃三耶三佛，以是菩萨至德之人持净戒完具，欲为一切人作本多所度脱。是辈人索佛道者我知，是善男子、善女人今近萨芸若。作是学者在所生处常学是法，便行阿耨多罗三耶三菩。是善男子、善女人为极尊贵，魔终无那何，不能动还令舍阿耨多罗三耶三菩。是善男子、善女人闻是波罗蜜者，以得极尊劝乐摩诃衍功德，还近阿耨多罗三耶三菩。是善男子、善女人虽不见我，后世得深般若波罗蜜者，为已面见佛。说是语无异，是为菩萨行，当所施行。其有若干百人、若干千人索阿耨多罗三耶三菩者，当共教之，当共劝乐之，当为说法，皆令欢喜学佛道。”</p>
  <p>佛语舍利弗：“我劝助是善男子、善女人，至德学菩萨道，有作是教者，心心展转相明。是善男子、善女人有代劝助者，是辈欲行菩萨道者，若干百人、若干千人索阿耨多罗三耶三菩者，当共教之，当共劝乐之，当令劝喜学佛道。是辈善男子、善女人心中踊跃欢喜者，愿生他方佛刹，以生异方者，便面见佛说法，复闻波罗蜜，皆悉了了知之，复于彼刹教若干百千人，皆行佛道。”</p>
  <p>舍利弗白佛言：“难及也，天中天！以过去、当来、今现在法无所不了，悉知当来菩萨摩诃萨行，令是辈不懈精进学入六波罗蜜中。”</p>
  <p>佛言：“是善男子、善女人有行是法者，所求者必得，若所不求会复自得。是善男子、善女人本愿之所致，不离是法。虽不有所索者，自得六波罗蜜。”</p>
  <p>舍利弗问佛：“从是波罗蜜中可出经卷耶？”</p>
  <p>佛语舍利弗：“是善男子、善女人深入般若波罗蜜者，于是中自解出一一深法以为经卷。何以故？舍利弗，其有如阿耨多罗三耶三菩教者，便能教一切人，劝助之为说法，皆令欢喜学佛道。是善男子、善女人自复学是法，用是故，所生处转得六波罗蜜。”</p>
  <h2>觉魔品第九</h2>
  <p>须菩提问佛言：“善男子、善女人于学中当有效验，天中天，当何以觉其难？”</p>
  <p>佛语须菩提：“心不乐喜者，当觉知魔为。</p>
  <p>“菩萨摩诃萨心卒妄起者觉知魔为。</p>
  <p>“菩萨摩诃萨书是经时，若有雷电畏怖，当觉知魔为。</p>
  <p>“菩萨摩诃萨书是经时，展转调戏，当觉知魔为。</p>
  <p>“菩萨摩诃萨书是经时，展转相形，当觉知魔为。</p>
  <p>“菩萨摩诃萨书是经时，左右顾视，当觉知魔为。</p>
  <p>“菩萨摩诃萨书是经时，心邪念不一，当觉知魔为。</p>
  <p>“菩萨摩诃萨心不在经上，数从坐起，当觉知魔为。</p>
  <p>“菩萨摩诃萨自念‘我未受决在般若波罗蜜中’，心乱便起去，当觉知魔为。</p>
  <p>“菩萨摩诃萨自念‘我字不在般若波罗蜜中’，心不喜乐，当觉知魔为。</p>
  <p>“菩萨摩诃萨自念‘我乡里、郡国、县邑不闻般若波罗蜜，及所生处了不闻是’，其意欲悔便即舍去。其人却后当复更劫数乃有所得，甫当于若干劫中喜学余经，不住萨芸若，弃舍深般若波罗蜜去。若学余经者，为以舍本取其末。有学般若波罗蜜者，亦知俗法，复知道法。譬若狗子从大家得食，不肯食之反从作务者索食，如是，须菩提，当来有菩萨弃深般若波罗蜜，反索枝掖般若波罗蜜，为随异经术，便堕声闻、辟支佛道地。譬若男子得象观其脚。于须菩提意云何？是男子为黠不？”</p>
  <p>须菩提言：“为不黠。”</p>
  <p>佛言：“是菩萨有德之人，为二辈中，有弃深般若波罗蜜去，反修学余经，得阿罗汉、辟支佛道。于须菩提意云何？是菩萨为黠不？”</p>
  <p>须菩提言：“为不黠。”</p>
  <p>佛言：“如是当觉知魔为。”</p>
  <p>佛语须菩提：“譬若男子欲见大海者，常未见大海，若见大陂池水，便言是水将无是大海。于须菩提意云何？是男子为黠不？”</p>
  <p>须菩提言：“为不黠。”</p>
  <p>佛言：“如是菩萨有德之人，弃般若波罗蜜去，反学余经，堕声闻、辟支佛道地。于须菩提意云何？是菩萨摩诃萨为黠不？”</p>
  <p>须菩提言：“为不黠。”</p>
  <p>佛言：“是菩萨摩诃萨当觉知魔为。</p>
  <p>“譬若绝工之师能作殿舍，意欲揆作如日月宫殿令高无不见者。于须菩提意，乃能作不？”</p>
  <p>须菩提言：“日月宫殿甚高终不能作。”</p>
  <p>佛言：“于须菩提意云何？是男子为黠不？”</p>
  <p>须菩提言：“为不黠。”</p>
  <p>佛言：“如是，须菩提，当来行菩萨道者，得闻深般若波罗蜜，不可意便弃舍去，反明声闻、辟支佛法，于中求萨芸若。于须菩提意云何？是菩萨为黠不？”</p>
  <p>须菩提言：“为不黠。”</p>
  <p>佛言：“是菩萨摩诃萨当觉知魔为。</p>
  <p>“譬若男子欲见遮迦越罗者，未见遮迦越罗，反见小王，想其形容被服谛熟观之，便呼言是为遮迦越罗。于须菩提意云何？是男子为黠不？”</p>
  <p>须菩提言：“为不黠。”</p>
  <p>佛言：“如是，须菩提，甫当来有菩萨得闻深般若波罗蜜，反不可意便弃去，入声闻法中欲求萨芸若。于须菩提意云何？是菩萨为黠不？”</p>
  <p>须菩提言：“为不黠。”</p>
  <p>佛言：“是菩萨摩诃萨当觉知魔为。</p>
  <p>“譬若男子大饥，得百味之食不肯食之，更食六十味之食。于须菩提意云何？是男子为黠不？”</p>
  <p>须菩提言：“为不黠。”</p>
  <p>佛言：“如是，须菩提，甫当来有菩萨摩诃萨得闻深般若波罗蜜，而不可意便弃舍去，入声闻法中求萨芸若，欲得作佛。于须菩提意云何？是菩萨摩诃萨为黠不？”</p>
  <p>须菩提言：“为不黠。”</p>
  <p>佛言：“是菩萨摩诃萨当觉知魔为。</p>
  <p>“譬如男子得无价摩尼珠，持水精比之欲令合同。于须菩提意云何？是男子为黠不？”</p>
  <p>须菩提言：“为不黠。”</p>
  <p>佛言：“如是甫当来有行菩萨道者，得闻深般若波罗蜜，反持比声闻法，于声闻法中欲得萨芸若作佛。于须菩提意云何？是菩萨摩诃萨为黠不？”</p>
  <p>须菩提言：“为不黠。”</p>
  <p>佛言：“是菩萨摩诃萨当觉知魔为。</p>
  <p>“复次，须菩提，书般若波罗蜜时，若有财利起，闻是言便弃舍去，是菩萨摩诃萨为自作留难。”</p>
  <p>须菩提问佛：“如是得书成般若波罗蜜不？”</p>
  <p>佛言：“不能得书成之，是善男子当觉知魔为。”</p>
  <p>佛言：“须菩提，若善男子多少书是经者，其言‘我书般若波罗蜜’，于是中想闻其决欲有所得，常觉知魔为，其作想求者，为堕魔界。</p>
  <p>“复次，须菩提，书般若波罗蜜时，意念乡里，若念异方，若念异国，若念王者，若念有贼，若念兵，若念斗，意念父母、兄弟、姊妹、亲属，复有余念，魔复益其念，乱菩萨摩诃萨意为作留难，当觉知魔为。</p>
  <p>“复次，须菩提，若有财利、震越、衣服、饮食、床卧具、病瘦医药悉具足来，闻菩萨耳令意乱，不得学诵书成般若波罗蜜，当觉知魔为。</p>
  <p>“复次，须菩提，有佛深法魔从次行乱之，令菩萨摩诃萨不复乐欲得沤和拘舍罗，便不可意问般若波罗蜜。”</p>
  <p>佛言：“我广说菩萨摩诃萨事，其欲学沤和拘舍罗者，当从般若波罗蜜索之。其不可般若波罗蜜便弃舍去，为反于声闻道中索沤和拘舍罗。于须菩提意云何？是菩萨为黠不？”</p>
  <p>须菩提言：“为不黠。”</p>
  <p>佛言：“如是菩萨摩诃萨当觉知魔为。</p>
  <p>“复次，须菩提，若受经之人欲闻般若波罗蜜，法师身得不安，如是菩萨摩诃萨当觉知魔为。</p>
  <p>“复次，须菩提，法师适安欲与般若波罗蜜，其受经者欲复转去，两不和合，亦不得书成般若波罗蜜，如是菩萨摩诃萨当觉知魔为。</p>
  <p>“复次，须菩提，学经之人来欲受般若波罗蜜其心欢悦，法师欲至他方，如是两不和合，不得学书成般若波罗蜜，如是菩萨摩诃萨当觉知魔为。</p>
  <p>“复次，须菩提，法师意欲有所得若衣服、财利，受经之人亦无与心，两不和合，不得学成般若波罗蜜，如是菩萨摩诃萨当觉知魔为。</p>
  <p>“复次，须菩提，受经之人无所爱惜，在所索者不逆其意，法师所有经卷而不肯现亦不顺解，其受经者便不欢乐，两不和合，不得学书成般若波罗蜜，如是菩萨摩诃萨当觉知魔为。</p>
  <p>“复次，须菩提，法师适欲有所说，其受经之人不欲闻知，如是两不和合，亦不得闻般若波罗蜜，如是菩萨摩诃萨当觉知魔为。</p>
  <p>“复次，须菩提，法师若身疲极卧欲不起，不乐有所说，受经之人欲得闻般若波罗蜜，如是两不和合，不得闻般若波罗蜜，如是菩萨摩诃萨当觉知魔为。</p>
  <p>“复次，须菩提，若欲书般若波罗蜜若欲说时，于众中傥有来者反说诽谤，用是为学多负勤苦，言泥犁、禽兽、薜荔甚大勤苦，语人言‘当早断生死根’，如是者菩萨摩诃萨当觉知魔为。</p>
  <p>“复次，须菩提，若欲书般若波罗蜜，若欲说时，其有来人坐于众中，称誉天上快乐五所欲悉可自恣，其作禅者可得在色天中，念空寂者可得在无色之天，是皆无常勤苦之法，不如于是索须陀洹道、斯陀含、阿那含、阿罗汉道，便不复与生死从事。如是，须菩提，菩萨摩诃萨当觉知魔为。</p>
  <p>“复次，须菩提，法师念：‘我是尊贵，有来恭敬自归者，我与般若波罗蜜；若有不恭敬自归者，我不与之。’受经之人自归作礼恭敬不避处难，法师意悔不欲与弟子经，闻异国中谷贵，语受经人言：‘善男子知不？能与我俱至彼间不？谛自念之莫得后悔。’弟子闻其所言甚大愁毒，即自念言：‘我悉见经已，不肯与我，当奈之何！’如是两不和合，不得学书成般若波罗蜜。如是，须菩提，菩萨摩诃萨当觉知魔为。</p>
  <p>“复次，须菩提，法师欲到极剧之处，语受经人言：‘善男子能知不？其处无谷，有虎狼，多贼，五空泽，我乐往至彼间。谛自思议，能随我忍是勤苦不？’复以深好语与共语，弟子悉当厌已，心不复乐，稍稍赐还。如是，须菩提，乃作是碍不得学般若波罗蜜，如是菩萨摩诃萨当觉知魔为。</p>
  <p>“复次，须菩提，法师健行，乞丐多有方略，殊不肯与弟子经，反欲懈堕舍去，便语受经人言：‘善男子知不？我当有所至，则有所问讯。’如是两不和合，不得学书成般若波罗蜜，如是菩萨摩诃萨当觉知魔为。</p>
  <p>“复次，须菩提，弊魔常索其方便，不欲令有学诵受般若波罗蜜者。”</p>
  <p>须菩提问佛：“弊魔何因常索其方便，不欲令有学诵受般若波罗蜜者？”</p>
  <p>佛语须菩提：“弊魔主行诽谤‘是非波罗蜜’，言‘我有一一深经，快不可言，是故为波罗蜜’。如是，须菩提，弊魔主行诽谤之，令新学菩萨辈心为狐疑，便不复学诵书是经，菩萨摩诃萨当觉知魔为。</p>
  <p>“复次，须菩提，魔事一起时，令深学菩萨为本际作证，便堕声闻中得须陀洹道，如是菩萨摩诃萨当觉知魔为。”</p>
</body></html>