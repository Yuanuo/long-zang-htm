<!DOCTYPE html>
<html>
<head>
  <meta charset="utf-8"/>
  <meta name="author" content="支谦/吴"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>大明度无极经卷第二</title>
</head>
<body>
  <h1 class="head">大明度无极经卷第二</h1>
  <h2>天帝释问品第二</h2>
  <p>尔时，帝释与四万天子，四天王与二万天子，梵众天与万天子，梵辅天与五千天子，俱皆来会坐。诸天子宿命功德光耀巍巍，持佛神力光明彻照。</p>
  <p>释问善业言：“是诸天子大会欲听说智度无极，云何开士大士于大明中立乎？”</p>
  <p>善业曰：“诸天子，乐闻者听我说，因持佛力广说智度。何天子，未求开士道者，今皆当求。已得沟港道者，不可复得开士道。何以故？闭生死道已。正使是辈求者，我代其喜不断功德法也，悉欲使取经中极尊法，使上至佛。”</p>
  <p>佛言：“善哉！善哉！劝乐开士学乃尔乎。”</p>
  <p>善业白佛言：“我当报恩，终不敢违之。所以然者？往昔如来、无所著、正真道、最正觉，皆与弟子为诸开士说智度，如来时亦在中学斯经妙行，今自致作佛，用是故当报恩。我作是说法，开士受之我劝乐，劝乐以大道疾令作佛。释欲所闻者，听所问矣。”</p>
  <p>问曰：“开士云何立智度中乎？”</p>
  <p>答曰：“持空法立如是。释问开士大士，以影弘誓大乘。所至奏五阴，不当于中住；沟港、频来、不还、应仪、缘一觉至于佛，不当于中住；五阴无常，不当于中住；于苦、乐、好、丑、是我所、非我所，不当于中住；沟港道不动成就，不当于中住，何以故？七死七生便度去；频来道不动成就，不当于中住，何以故？一死一生便度去；不还道不动成就，不当于中住，何以故？于上灭度；应仪道不动成就，不当于中住，何以故？应仪道成已，便尽于灭度中而灭讫；缘一觉道不动成就，不当于中住，何以故？不能逮佛道便灭讫，是故不当于中住；如来、无所著、正真道、最正觉，用无量人故作功德，‘我皆当令灭讫，正于佛中住’，佛所作皆究竟已乃灭讫，亦不当于中住。”</p>
  <p>鹙鹭子问：“设使开士大士不当于中住五阴、沟港、频来、不还、应仪、缘一觉上至佛，当云何住？”</p>
  <p>善业言：“如来、无所著、正真道、最正觉有住处乎？”</p>
  <p>答曰：“不也。何以故？佛无所住，亦不在动摇、不动摇处住，亦不不住，亦无无住，一切无是如如来，不当作是住，不当住不住，亦不当住无住，当住是住，学无所住矣。”</p>
  <p>尔时，诸天子心念：“诸鬼神所语悉可了知，今是尊者善业所说经道了不可知。”</p>
  <p>善业知其心所念，语诸天子：“是经难了！难了！所以者何？我所道说，所教起，都为空矣！以斯故难闻，闻而难了。”</p>
  <p>诸天子心复作是念：“是语当解！当解！”</p>
  <p>今尊者善业深入于法身，即告诸天子：“设使欲索沟港、频来、不还、应仪、缘一觉、无上正真道，若于其道中住，皆当学明度，当持守。”</p>
  <p>诸天子心复念：“所说乃尔，当复于何处更索经师？”</p>
  <p>又告诸天子：“欲知我所说法者，如幻人无所闻，无所行。”</p>
  <p>诸天问：“今在是闻法者，是人为非幻乎？”</p>
  <p>善业言：“人如幻，幻如人，如求沟港、频来、不还、应仪、缘一觉、正真道者，人如幻，幻如佛道。”</p>
  <p>诸天子复问：“乃至佛亦复如幻如人乎？”</p>
  <p>曰：“乃至灭度亦如幻如人。”</p>
  <p>诸天子言：“灭度亦复如幻如人乎？”</p>
  <p>曰：“设使有法过于灭度者，亦复如幻如人矣。”</p>
  <p>善业告诸天子：“是幻、是人、泥洹皆空，俱无所有。”</p>
  <p>尊者鹙鹭子、满祝子问：“说明度如是者，谁能持奉行之？”</p>
  <p>答曰：“贤者不退转开士大士能持奉行之，其应仪等无能受持者。所以者何？我所说法，为无所说，亦无所处。法已无所处，法已无所嘱累，法以是故亦无能受持者。”</p>
  <p>释心念：“尊者善业雨法宝，我宁可化作华以散其上。”便化作甘香华以散佛及善业诸比丘上，华至其膝。</p>
  <p>善业即知言：“是华不出于忉利天上，释所散华出于幻耳。”</p>
  <p>释言：“是华非从树出，如贤者善业所可说，斯事本寂，自幻树出矣。”释言：“是华从幻树出也，不从树出者为非是，非是者为非华。”　释言：“明度甚深微妙。”</p>
  <p>答曰：“然。所以者何？无所逮得，亦无所说。”</p>
  <p>释言：“尊者处深微妙明度于法不诤处，无所有于法无所动。”</p>
  <p>答曰：“然，法非动法，当作是学。如是学，不学沟港、频来、不还、应仪、缘一觉道，作是学者为学一切智出于诸法，为不生五阴学受身行，不学受余法。”</p>
  <p>鹙鹭子问：“如是为不学受一切智乎？不学亡失，不学受他法乎？”</p>
  <p>答曰：“然，是为学一切智出于诸法。”</p>
  <p>释闻法，便问鹙鹭子：“当云何于其中求？”</p>
  <p>报言：“于善业明度品中求。”</p>
  <p>释问：“善业持何威神恩当学知？”</p>
  <p>报言：“持如来威神恩知。释所问，明度开士大士当云何求？不可从五阴求，不可离之求。何以故？明度非五阴，亦不离之，不起之，为无所著，无出无猗，无猗是明度矣。”</p>
  <p>释言：“大士为大明无边无底。”</p>
  <p>报言：“五阴皆无边，以是故当知法无边。人无底，当知法无底。身与作复作用，是故当知之，与大明等无异，无中边亦无本端，不可限量，一切不可得，以是故明度无边无底，不可计计为多。”</p>
  <p>释问：“人云何无底？”</p>
  <p>善业言：“云何于释意？何所法中名为人？于法中不见有名为人者。何以故？不见有所从来处。所以者何？人本末皆空，无所有故。设使有来者、有住止者，但名耳。何以故？于名字中学，有所有不？”</p>
  <p>曰：“不也。”</p>
  <p>善业曰：“用名字无所有故，无作我者，是故人无底。正使如来、无所著、正真道、最正觉寿如恒沙劫，口说名人人复人，宁有生灭者不？”</p>
  <p>释言：“一切无生灭者。”</p>
  <p>善业言：“所以者何？用一切人净故。无所起，名非名不可得，是故人无底。明度无极名无底，当作是知。”</p>
  <h2>持品第三</h2>
  <p>尔时，诸天无央数同时三叹曰：“呜经乎！呜经乎！是尊者善业所说道深矣！斯大明弘义，如如来所由出矣！有闻者学之诵之，我敬视之如如来。”</p>
  <p>佛告诸天子：“诚然！昔锭光如来、无所著、正真道、最正觉时有宫，宫中有是经，我时持之，锭光佛授我决言：‘若后当为人中持，悉逮佛智作佛，名能如如来、无所著、正真道、最正觉，三界最尊，安定于法中极明，号曰天中天。”</p>
  <p>诸天子白佛言：“少有及者，天中天！有持大明者，为受一切智矣。”</p>
  <p>时，佛在众中央坐，佛告除馑众、除馑女、清信士、清信女：“今是四部为证，爱欲天、梵天、无结爱天皆知。”</p>
  <p>佛告释言：“高士学斯定，持诵其文，众邪不得其便令横死也。忉利诸天子求佛道者，未学诵获其奥者，是辈天子皆往到是学持诵者所，若于空闲避隈处亦不恐不怖也。”</p>
  <p>四天王、释、梵及诸天子等各白佛言：“我当护是学持诵者。”</p>
  <p>释复白佛言：“难及，天中天！是明度学者心无动摇，悉受六度已。”</p>
  <p>佛言：“然。善听我说，上中下言皆善。”</p>
  <p>释言：“受教。”</p>
  <p>佛言：“我经中有欲害乱者，起恶意往，未至道亡，后所作终不成。何以故？用是高士学是经故。譬若有药其名神丹，有蛇索食，道逢虫物，蛇欲啖，虫即到神丹药所，蛇闻药香即还去。何以故？是药力所却。如是是辈高士，其欲害者便自亡还，是明度威神力所压伏也。”</p>
  <p>佛言：“设有乱者，便于彼间自坏不成，四天王皆护入。经如行者，自在所为，所语如甘露，言重成道，瞋恚贡高诸恶不生，四天王护之。所以然者？学明度故。心自生念：‘有诤起者不可近，我求索佛道义，不可随是瞋恚语，使我疾逮好心。’斯高士所作悉见善像。”</p>
  <p>释白佛言：“难胜，天中天，乃过诸恶无与等者！”</p>
  <p>佛言释：“是辈人或当过剧难之中终不恐，无能害者。善士当诵惟斯定，正使死至，若怨在中欲共害者，如佛所语，终不横死；若兵刃向者，不中其身。所以然者？斯定诸佛神咒，咒中之王矣。学是咒者不自念恶，不念人恶，都无恶念，是为人中之雄，自致作佛为护众生，夫学斯行者疾成佛道。是经书已虽不学诵者，当持其卷，人鬼凶毒不能害矣，宿命重殃唯斯不除。譬如得佛处，若人、若鬼神禽兽从一面入，无能害者。何以故？用得佛处故。其威神护过去、现在、当来索佛道者，皆当于中得佛道，人入其处不恐无畏。明度所止，天、人、鬼、龙皆为作礼，恭敬护视，用经德尊故。”</p>
  <p>释白佛言：“若有书持经卷，承事供养天宝、名华、栴檀、珍琦、香缯、盖幡；若有持如来、无所著、正真道、最正觉舍利，起塔自归作礼承事供养，天宝华香具足如上，其福孰多？”</p>
  <p>佛言：“我问若随所乐报，云何是如来一切智成是身出现于世，从何义得？”</p>
  <p>对曰：“从明度义得。”</p>
  <p>佛言：“不用是身舍利得佛也，乃从一切智生得佛身，我灭度后舍利供养如故。若善人书是经，学持讽诵自归作礼，承事供养具足如前，则为供养一切智，已从是经中得功德无比。”</p>
  <p>复白佛言：“阎浮提人民不供养者，为不知是福尊无比耶？”</p>
  <p>佛言：“有几所人信佛、信经、信比丘僧？”</p>
  <p>释言：“信者少耳，及求沟港、频来、不还、应仪、缘一觉至求佛者复少矣！”</p>
  <p>佛言：“无量人行求佛道，至于在不退转地立者，若一若两耳。学是法会成佛，当为作礼承事恭敬。何以故？用晓佛法，世少有故。过去如来求佛道者皆从是成，我时亦在中。如来灭度后取舍利起七宝塔，尽形寿自归作礼承事供养，天宝、华香具悉如前满四天下，若三千大千国土众生悉得人道，各作七宝塔，以伎乐乐之，复过是如恒边沙佛刹，人人起七宝塔供养劫复劫，都是欲界中诸伎乐、华香、缯盖皆具如上，所说其福德益多不？”</p>
  <p>对曰：“甚多，天中天！”</p>
  <p>佛言：“不如书持经卷，自归护之，福多无量。何以故？从中出如来一切智故。”</p>
  <p>佛言：“百倍恒边沙佛刹人皆起七宝塔不在计中，如是千万亿无数倍，不在明度净定计中。”</p>
  <p>尔时，四万天子与释俱来大会，诸天子启释言：“尊者，当取诵是经。”</p>
  <p>佛言：“当学，当持，当诵，释！若质谅神兴兵欲与忉利天战，其念诵是经，质谅神众即去。”</p>
  <p>释言：“大尊咒，天中天。”</p>
  <p>佛言：“然。无辈过去、当来、今现在十方诸佛，皆起是咒自致作佛，出十戒功德，开士大士从中生。佛未出于世时，开士悉出，说照明四弃、四拔苦、四事空、五通。譬如月盛满时从空中出照明于星，开士求功德盛满如是，皆从权德大明中出，当作是知，学持诵是经，为至德悉具足。”</p>
  <p>佛言：“其人终不为邪毒、水火、兵刃、王法所横死。何以故？是明度所拥护。若复有余事起，若至王所及太子、傍臣所，与之相见转欢喜言笑。所以然者？以其普慈等济，恕惠群生，润功德量，用是故见者悉起立。”</p>
  <p>尔时，有异道人遥见佛大会，欲坏乱坐众，疾至佛所。</p>
  <p>释作是念：“当云何尽我寿在佛边受诵是法？”即从佛闻受诵。</p>
  <p>彼异道人遥远绕天中天一匝，从彼间道径去。</p>
  <p>鹙鹭子念：“是中云何异道人从彼间道径去？”</p>
  <p>心念是佛即知，鹙鹭子、释念明度，异道人无善意来故。</p>
  <p>弊邪念：“佛与四部弟子共坐，爱欲天、梵天、诸天子悉复在中。会无异人，开士大士授决者会，当为人中之将，自致作佛。我当往乱之。”</p>
  <p>是弊邪乘一辕之车，驾马四匹稍至佛所，释作是念：“弊邪所乘非国王瓶沙，非波斯匿，非释种，非维耶利，四马车皆不类之，正是弊邪所作也。邪常昼夜索佛短，乱世人，能常持心究竟明度，邪便道还。”</p>
  <p>忉利迦翼天子持天华在空中立便散佛上，四面散而尊叹曰：“究竟道源，明度之谓也，阎浮提人民乃得闻见。”</p>
  <p>复持杂华四散佛上曰：“其有求者守者，终不为邪众所害也。是辈人民福德弘大，何况乃学持讽诵用是法住！其人前世已得见佛，净心供养。欲一切知，得一切智宝，当从明度索之。”</p>
  <p>佛言：“然。”</p>
  <p>阿难白佛言：“无举名布施、重戒、忍辱、精进、禅定，但举明度名，何以故，天中天？”</p>
  <p>佛言：“明度于度中最尊。云何，阿难，不布施、持戒、忍辱、精进、禅定、智者，当缘为六度无极一切智乎？”</p>
  <p>阿难言：“唯然，天中天，不行六行，不为六度，诚非大明度无极一切智之明矣！”</p>
  <p>佛言：“然，大明最尊。譬如地，种散其中，同时出生，众生得命。如是，阿难，明度如地，五度如种，从中生成。”</p>
  <p>释白佛言：“如来所说善士学持诵明度者，功德未竟。”</p>
  <p>佛语释：“我不说是功德未竟，我自说书持经卷、承事作礼、华香、名宝、杂缯、盖幡功德者耳。”</p>
  <p>释白言：“我身护视是人。”</p>
  <p>佛语释：“诵明度者，有若干千天到是师听经，不解义者欲问所疑，用慈于经中即自晓了，是人作功德悉自见知。若于四部弟子中说经时，其心无所难，若刑戮者终不畏。何以故？明度所护，凶弑者去。”</p>
  <p>佛言：“我不见人当明度者，人亦不见明度。明度所压也，无有轻者，心不恐怖无所畏，父母重之，沙门哀之，诸亲贤友爱之，或恶事来，持忠正法为解之。是善士所作功德悉自见心，当作是知。十方无数佛国诸天、人、鬼、龙、质谅神、执乐神、胸臆行神、似人形神，皆至经师所，问讯听受，作礼致敬，绕毕各去，斯行德使然。四大天王、忉利天、盐天、兜术天、不骄乐天、化应声天、梵天、梵众天、梵辅天、大梵天、水行天、水微天、无量水天、水音天、约净天、遍净天、净明天、守妙天、玄妙天、福德天、德纯天、近际天、快见天、无结爱天上诸天子皆往问讯，听受作礼，绕竟各去。诸无结爱天尚悉来下在诸天中，何况是三千大千国土诸爱欲无色天子耶！彼所处常完坚无娆者，除宿不请，余不能动，其功德悉受。是时，诸天来当知之。”</p>
  <p>释言：“云何知，天中天？”</p>
  <p>佛言：“是善士女欢喜时，知来已，当避去。闻鬼神香，或龙鬼神、蛇躯神来到，闻鬼神香以为曾知已，当避去。当净身体，用清净故，鬼神皆大欢喜。小天见大天来，便避去。尊天威神巍巍，其光重明，稍安徐往。尊天入至经所，是善士女则踊跃喜，所止处悉当净住。是人病终不著身，所止处常安隐，未常有恶梦，梦中但见佛，见塔，闻明度，但见诸弟子，见极过度，见佛坐，见自然经轮，见但欲成佛时，见诸佛得佛，见自然新经轮，见若干开士，见六度种种解说是当作佛，见余佛刹，见佛及尊经无与等者，某方刹如来、无所著、正真道、最正觉弟子众，如来在其中说。是辈善士梦如是已安隐，觉身体净洁且轻，不复思食，身软美饱。若比丘得定自定，觉心软不思食，身软美饱如是。何以故？鬼神不敢近是欲取佛者。</p>
  <h2>功德品第四</h2>
  <p>“复次，帝释，是天下如来舍利满中施与，有持智度无极书施与，尔取何所？”</p>
  <p>释言：“我取智度。何以故？我不敢不敬舍利，天中天，舍利由斯明度出，天人所尊矣。如我与诸天共座，坐持异床，我未至，诸天子为座作礼绕以去，是座尊故。吾于斯受经，诸天于彼为礼。如是，天中天，明度出如来、无所著、正真道、最正觉之舍利，一切智从中生身，用是故两分中取明度。</p>
  <p>“正使三千大千国土满中舍利为一分，明度书为一分，取书。何以故？从中出舍利供养所致。譬如负债人与国王参正，无复问者，亦无所畏。何以故？在王边有力故也。譬如无价明月珠，有是宝者其德无等，所著处鬼神不得其便，不为所中。若士女持明月珠，所著鬼神即去。若中热风寒，持明月珠，著身热风寒皆除去。夜著冥中即明。热凉寒温。众毒向已，持珠示之诸毒即灭。如是，天中天，明月珠尊，若人目痛冥，近之即愈。其德巍巍，在著何所便随珠色，正使持若干种缯裹珠著水中，水故如珠色，水浊即为清，是珠德无比。”</p>
  <p>阿难问释：“云何独彼有珠耶？斯土亦有乎？”</p>
  <p>释言：“亦有，不足言。如我所说者，异天下宝轻，不如彼德尊珠十百千万亿倍。若以著箧函中，其明彻出，正使出去处明如故。天中天，一切智德至如来灭度后，是一切智舍利遍布供养如故，置是三千大千国土满中如来舍利，正使如恒边沙佛刹满中舍利为一分，是经为一分，我于两分取是经。”</p>
  <p>佛语释：“过去如来皆从中出自致成佛，甫当来及十方无数佛刹现在诸佛亦从中出，为人中将自致成。”</p>
  <p>释言：“一切众生心所求，如来从明度悉了知。”</p>
  <p>佛言：“用是故，开士大士昼夜求明度。”</p>
  <p>释言：“惟求大明，不求余度乎？”</p>
  <p>佛言：“六度无极皆求。开士布施、持戒、忍辱、精进、一心分诸经，不及求明度。譬如是天下种树，若干色，种种叶，华实各异，其影无异，影影相类。如是，五度从明度出，一切智种种相成无异。”</p>
  <p>释白佛言：“影明德尊，其为难等矣！天中天，若有书是经，承事供养华香、缯、盖幡，若复授与人，其福孰多？”</p>
  <p>释言：“自供养复分与人，其福太多。”</p>
  <p>佛言：“如是书经，供养华香、众宝、名缯、盖幡；若有书经供养，复分与人，其福无量。经师所处，专说本净，其福甚多。复次，一天下人皆令持十戒，置是四天下，复置小国、中国、二千、三千大国土，如恒沙佛刹人民皆令持十戒，其福宁多不？”</p>
  <p>对曰：“甚多，天中天。”</p>
  <p>佛言：“不如书是经，分与人使书学之，其福倍多。置上十戒，皆令作四弃、四拔苦、四事空及五通皆成得，云何其福宁转倍多不？”</p>
  <p>对曰：“甚多，天中天。”</p>
  <p>佛言：“不如是书经卷与人，使书若为读，其福倍多。复次，学解中慧，其福甚多。”</p>
  <p>释白佛言：“云何学明度解中慧？”</p>
  <p>佛言：“有当来善士，欲得无上正真道、最正觉，乐学明度。恶友教学末知。”</p>
  <p>“何等为末知？”</p>
  <p>佛言：“来世比丘得经欲学，恶友教之五阴无常，学五阴无常，求作斯学，失大明获末知。”</p>
  <p>佛言：“求者不坏五阴无常视。何以故？本无故。如斯当为景明之学，其福无度。复次，一天下人皆令得沟港、频来、不还、应仪、缘一觉道，皆令成就，又如恒沙佛刹人民皆求无上正真道福，不如得净定广说义。所以然者？皆由斯定得一切智、十二经德，皆由斯学成佛。无尽佛出，即生沟港、频来、不还、应仪、缘一觉并发意求佛。获斯定者，福最尊矣。若有善愿欲疾作佛，以经施之令成大士得斯定者，其福难尽。”</p>
  <p>释白佛言：“如是，天中天，极安隐。是开士大士疾近佛，用是故，受其福转倍多。何以故？其得是法，疾近佛坐。”</p>
  <p>善业语释言：“善哉！善哉！当作是解。开士受净定疾得作佛，所作行当如净，不得景定不得作佛，在所问。”</p>
  <h2>变谋明慧品第五</h2>
  <p>尔时，慈氏开士语善业：“有开士大士代欢喜最尊分德法，虽或布施、持戒，所守分德法尊无盖，德被无表。”</p>
  <p>善业言：“当从是代欢喜分德之法。何以故？十方无量佛刹，一一刹土不可计数灭度，以是本所起无上正真道最正觉及自致灭度处，其功德极度所致之德，诸弟子所作布施、持戒守法分德，彼德最尊，过无所著功德都。天中天，持戒身、定身、慧身、无所挂碍身、度知见身，安隐大慈不可具计，经中所学诸功德都计合积之，代欢喜德福尊无盖。以斯喜行用求无上正真道，心念言：‘持是施与，我作无上正真道’，当作是行，求心已来悉逮得之。”</p>
  <p>慈氏语善业：“作是求已来者，不逮得作是施者。”</p>
  <p>善业言：“有不施者，当从何得？亦无所守，从何出生？若意悔还为堕四颠倒，所施与无常谓常、苦谓乐、空谓实、无身谓有身。意悔还所信，还持是心求佛，作是施与作无上正真道。”</p>
  <p>慈氏语善业：“新学士女不当于前解慧也。何以故？其所信乐、所造德本恐亡，还当为不退转说之，若在善友边久者解说之，是人不惧者也。如是代欢喜极尊，持是施与作一切智，持是心作是施与代欢喜，是心尽灭、无处、不可见，何心作是施与得无上正真道？何心是心？心无两对心，无身，当作何施与乎？”</p>
  <p>释言：“恐新学士或怖而亡还，云何作功德施与最尊代欢喜？云何以作施与得无上正真道？”</p>
  <p>善业言：“斯土开士大士悉具足供养诸佛，破坏众恶，以等行如一，降伏邪党，弃捐重担，所有福德、罪垢都寂，戒、定、慧、解脱度知见所愿已获。十方无数刹土有灭讫者，所作分德其尊无上。何因开士不悔心想？云何不悔心？无所想，持是施与作上行者，正使是心念自了知之，作是曹想不悔心想。如悔所喜悔，正使心念复了知是心作，是为想悔、心悔、喜悔——正使开士持其心了知作是为想觉，持何等施与持何所心了知作是觉，持何等施与持何所心了知是心诸法何所法——持是施与为等与，不及作是施。</p>
  <p>“诸过去、当来、今现在佛所有功德，及弟子未得道者，天龙鬼神诸闻经初发心学者，都合积累，代喜最尊矣。持是功德复知是法尽灭，无处亦无法，作是施与无想悔、无心悔、无喜悔，作是众所不逮，是为无上正真道施与他有分德，不谛明之不作是施与。何故所致无所有？代喜分德亦空，开士作此明之。诸佛所灭度者，持所施与功德使我悉得之如一，作是知所行作无上正真道，是所作不在想，过去所知尽灭想，无处想。作念得，作是想非施与也，不作是想为施与，当作是学。开士大士权德当于是中索之，未得明度不得入是法中，所持分德中无得作是听身识。</p>
  <p>“是有德之人，有想便著，反欲苦住。如来、无所著、正真道、最正觉不乐持施与，持施与见虚空。何以故？极大得灭讫。视佛有想者，为碍施是与，大逮不当作是逮如来施与，当谛。何以故？杂毒病故。作是施，譬如美饭杂毒著中，色好甚香无不喜者，不知饭中有毒，愚人食之欢喜饱满，其食欲消时必危身命矣。夫不知取施之义者，不晓将护两碍之难，必如毒饭之说也。若高士欲施，当如往古来今诸佛，持戒身、定身、慧身、解脱身、度知见所见慧身，及诸弟子于中所作功德，是所佛、缘一觉施与，持是功德都代欢喜施与，以作无上正真道。持是想施与，时悔谓之有用，是故譬若杂毒饭。</p>
  <p>“如是，有德之人当作是觉知：过去、当来、现在佛，云何施与？何因成就出无上正真道？随如来教持是施与，知所作功德生时身相，经所得了知成时，我作是代欢喜，自致佛道无过也。终不离如来法，不杂毒也。当作是施与，如戒、如定、如慧、如解脱、如度知见慧所现身，无欲处，无色处，无空处，亦无往古来今从中来者。譬若无所有，是所施与诸法亦无所有，是为成施，与中无毒也。若作异施，为行反施。唯开士所施是法若佛，皆更知作是施自致作佛，今我施已作无上正真道。”</p>
  <p>佛言：“善哉！善哉！善业，所作如佛。又三千大国土人皆使念四等心，不如上施其尊无盖也。复次，三千大国人皆作无上正真道，使如恒沙佛刹人共供养之，震越、衣服、饮食、床卧、病瘦、医药，事事具足如恒沙劫随恣所乐，云何其福宁多不？”</p>
  <p>善业言：“甚多，天中天。”</p>
  <p>佛言：“代喜功德福过其上。”</p>
  <p>善业言：“功德如恒沙佛刹不能受也。”</p>
  <p>佛言：“善哉！善哉！持明度者是所施与，乃从本来，福出其上。”</p>
  <p>尔时，四天王与二万天子以头面著佛足，却白佛言：“弘慈普施，明度德化，巍巍无盖，乃至于斯乎！何以故？学明度，开士大士所欢乐故。”</p>
  <p>忉利天、盐天、兜术天、不骄乐天、化应声天诸天子，各以宝树、名华、杂香以散佛上，缯盖幢幡，天众伎乐，欢心贡佛而叹曰：“极大施与，天中天！大士权德乃作是施，学明度德大士所欢乐。”</p>
  <p>梵天、梵众天、梵辅天、大梵天、水行天、水微天、无量水天、水音天、约净天、遍净天、净明天、守妙天、玄妙天、福德天、德纯天、近际天、快见天、无结爱天诸天子，皆以头面著佛足作是言：“开士学明，三界希有！”</p>
  <p>佛告诸天子：“置是三千大国土中人皆作无上正真道者，更复异恒沙佛刹人都共供养，是辈开士大士具随所喜复过是者，不及代欢喜施与。三世佛，天中天，持戒身、定身、慧身、解脱身、度知见身，及诸弟子在中作功德者，都积累合会，虽尔代喜过上。”</p>
  <p>善业问言：“从中何得？”</p>
  <p>佛言：“求开士道有德人，当知往古来今法无取、无施、无想、无见，从是法中无所出生法、无尽法，心无往来法，我作是代喜施，疾得无上正真道。</p>
  <p>“复次，于三世佛所作布施、持戒、忍辱、精进、一心、明慧，代欢喜无所挂碍，法未来未成亦无所挂碍；十方无数佛刹现在者，诸法不著不缚不脱，以是法作无上正真道，是代喜施无能过者，无能坏之。如恒沙佛刹开士寿劫亦然，使彼人供养尔所开士大士，具足如彼多劫，如戒、忍辱、精进、弃定法，乃作是布施，代欢喜德尊出其上无量之计。”</p>
</body></html>