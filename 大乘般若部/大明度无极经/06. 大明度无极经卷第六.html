<!DOCTYPE html>
<html>
<head>
  <meta charset="utf-8"/>
  <meta name="author" content="支谦/吴"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>大明度无极经卷第六</title>
</head>
<body>
  <h1 class="head">大明度无极经卷第六</h1>
  <h2>不可尽品第二十六</h2>
  <p>是时，善业念：“佛所说明度无极义甚深不可尽，譬如虚空，开士当何缘思惟之？”</p>
  <p>佛言：“五阴、十二因缘不可尽，当作是惟：‘十二因缘适得其中。’开士初坐树下时，以不共法惟十二因缘，是时一切智慧具足。开士行明度时，惟十二因缘不可尽者，出应仪、缘一觉道，正住佛道。不作是惟者，便中道得应仪、缘一觉道。不中还者，用惟行明度变谋明慧故，视十二因缘不可尽，所视法生灭者皆有因缘，法无作者。作是思惟十二因缘，不见五阴，不见佛界，无所因法当见佛界，是为开士行明度。当尔时邪天愁毒，譬如丧亲矣。”</p>
  <p>善业白佛言：“一邪愁，余邪复然乎？”</p>
  <p>佛言：“一佛界邪各于所止不安。开士随教时，应行如是者，诸天、世凶、群生、猛毒不能害之。欲求佛者，当行明度。行明度者，为具布施、持戒、忍辱、精进、一心、变谋明慧。若邪事起，觉灭之。</p>
  <p>“悉欲得变谋明慧诸度无极者，当守明度思惟：‘十方现在诸佛悉从明度出生。’开士作是念，如诸佛悉得经法。作是念如弹指顷，若有布施具足如恒沙劫不如是行者，为住不退转地，为诸佛所念，终不逮余道，会当得佛，不归三恶道。开士未尝离佛，时行当如揵陀呵尽开士，揵陀呵尽开士在无怒佛国为第一。”</p>
  <h2>随教品第二十七</h2>
  <p>善业白佛言：“开士何因随明度无极教？”</p>
  <p>佛言：“诸经法无能坏者，开士随教当然。</p>
  <p>“虚空不可尽，五阴、四大无形，沙罗伊檀六事本空无形，开士随教当然。</p>
  <p>“发心求佛愿济群生，其愿弘普莫与为伦，佛有四事不护，各自异端德尊无极，开士随教当然。</p>
  <p>“为众生作慈护，是我所、非我所悉断之，虚空之中音响无形，随教当然。</p>
  <p>“譬如大海不可斛量，如须弥巅奇宝各异，如释梵各自有教，如月满，如日明遍至，人本无形但字耳，本无所生与灭度等。开士随明度，当如幻、化及野马，有名无形，如地、水、火、风是四事无极。佛身相本无色，佛界本无界，佛诸经法本无，无说无教，譬如众鸟飞行空中无足迹矣。五根、五力、七觉意、弃脱定，定足悉度诸欲，临作佛时乃得行是，开士随教当然。</p>
  <p>“诸经法无极量，无从生，无因出，临作佛时诸经法悉具足成灭度。虚空无所有，诸经法净适无所因，佛所作为变化无极。一切无索开士者，无得佛者，尔乃能度无央数人，开士随明度教当然。</p>
  <p>“去离谀谄贡高、强梁非法、自用财富、侥幸世事众秽，弃身不惜寿命，适无所慕但念佛业安慰群生，开士行能然者得佛不久，悉得一切智功德，当字为佛。何以故？今得佛不久。</p>
  <p>“若有开士以是教，甫当来世为得佛字。佛在世若灭度后，亦当随明度无极如是。”</p>
  <h2>普慈开士品第二十八</h2>
  <p>佛告善业：“开士疾欲得佛者，索明度无极，当如普慈开士。”</p>
  <p>善业言：“今普慈所在？”</p>
  <p>佛言：“在上方过六百三十亿佛国，佛名香积，其刹名众香。”</p>
  <p>又言：“彼何因索明度？”</p>
  <p>佛言：“前世积行功德追逮本愿所致，前已供养无央数佛。</p>
  <p>“时，开士卧，出天人于梦中告曰：‘若求大法。’寤即求之，求之不睹，其意惆怅，欲得佛闻大明法。</p>
  <p>“时，世无佛，国无开士所行净法，是故哀恸，如人有过在国王所，财物悉没，父母及身闭在牢狱。</p>
  <p>“时，忉利天人下观，见开士日日哭，知有至心精进求道，天人即于其亲属中学字开士。</p>
  <p>“先是时，世有佛，名景法自秽来王，已灭度。久不睹佛、不闻经、不见比丘僧。</p>
  <p>“时，复于梦中见忉利天人，告之曰：‘前有佛，字景法自秽来王。’梦闻佛字则寤，寤已大欢喜，则捐家入山，投命弃身无所贪慕，而大啼哭自念：‘恶所致不见佛，不闻经，不得开士所行法。’</p>
  <p>“是时，空中有声言：‘善士，止无哀恸矣。有大法名明度，若有守志行之，其得佛疾。若当求是法，得闻守行者，佛功德身三十二相、八十种好若当得之，亦当以经法教十方人。’</p>
  <p>“问空中声：‘何缘得闻？当到何方索？作何方便？’</p>
  <p>“空中声报言：‘从是东行莫得休息，若行时莫念左右、前后、上下、行止，莫念恐怖、欢喜、食饮、坐起、行道、中止，莫念淫怒痴，莫念守行有所得，莫念内外五阴、眼耳鼻口身心、地水火风空，莫念众生、吾我、寿命、有空无空、有道无道、有经无经、生天上生世间。开士善恶一切念断，适无所著。从是东行，作是行不毁者，今得明度不久。过去诸佛行开士道求之，如此得明度，随其教，精进行，必早得佛。’</p>
  <p>“开士闻之大欢喜言：‘当随天教。’</p>
  <p>“报言：‘莫失此教。’言毕，不复闻声。</p>
  <p>“闻是教则东行适无所念，行道中念曰：‘去是几所乃当得明度？’复大哀恸。</p>
  <p>“上方空中有化佛言：‘善哉！善哉！若所索得甚难，作是精进者今得不久。’</p>
  <p>“普慈开士叉手仰视化佛，身金色，放十亿光焰，三十二相，心大欢喜，叉手白佛言：‘愿佛说法，我从佛闻，皆欲得之。’</p>
  <p>“佛言：‘受我教法，悉念持之——诸经法，本无无恐惧，本净无端绪；住诸经法，无端绪，无所说住，无所说教；如虚空无形住，如灭度无异、无所从生、无形住，如幻，如水中影，如梦中所见，其等无异。’</p>
  <p>“佛音声如是：‘当随经教，植志守净。从是东行，去是二万里，国名香净，法王法治处。其国丰乐，人民众多。其城纵广四百八十里，皆以七宝作之。其城七重，间有七宝奇树，上有杂宝、罗縠、帷幔以覆城矣，其间有宝交露垂铃。城四门外有无极戏庐。绕城有七重池，水中有杂种青莲及诸名华，其香薰国，光色遐耀。行者近华身衣如之，皆在池中生。池间陆地有薝卜华、忍中华、奇华，如是数百种。池中有众鸟，凫、雁、鸳鸯异类之鸟数百种。有七宝船，其人乘船游戏池中。罗列五色幢旛，杂色华盖街巷周遍，譬如忉利天帝释殿。悬旛之声道德为本昼夜不休，闻者行进，如彼天上难檀洹戏庐音乐之声，快乐不绝。城中皆是开士，有成就者，有发意者，服饰炫煌，珍奇无量。中有开士字法来，众圣中王，有六百八十万玉女妻，诸开士常敬之。于国中央，施高座随次转下，黄金座、白银座、琉璃座、水精座，其上皆布文绣綩綖，座间皆散杂种香华，上施宝盖，中外周匝烧众名香。法来开士常于高座为诸开士说明度，中有听、有书、有学、有讽诵守者。若到彼所，当为若说之，前数千亿世常为若师，是若发意时师也。往至佛所时，若所闻见，慎莫疑殆。何以故？若未晓变谋明慧，当谛观邪事，善士慎于邪教。莫念师在深宫，以之懈怠，敬当如佛。用经法故，莫念财利，无贪为宝，当贡所尊，慈孝于师，作是行者今得大法矣。’</p>
  <p>“开士从化佛闻是教，其喜忘身即见十方佛定，诸佛皆遥叹言：‘善哉！善哉！善士，我曹本求开士道时，用精进故获明度，成为一切智、三十二相、八十种好、十力、四无所畏、四事不护、十八不共，亦复得定诸佛所叹。若寻佛迹，当则吾等作斯行者，开士功德若当具足得之。’</p>
  <p>“普慈开士从定寤，作是念：‘诸佛本何所来？去何所至？’作是惟已，便复哀恸念：‘佛教我至法来所，便从是去。’</p>
  <p>“中道得一国，国名邪所乐。我于城外园中，止宿自念：‘佛法宝难得闻，我当尽力供养于师。今我一身加复贫穷，无珍宝及香华供养于师。’作是念已，则入城街里自炫言：‘谁欲买我者？’</p>
  <p>“是时，邪在城外戏，与万婇女共游。邪闻开士自炫声便念：‘开士自卖身，欲供养法来，志存索佛，当出我界，度人众多，今当坏子。’令一国人皆不见其形，不闻其声，如是城中人悉不闻见其形声。</p>
  <p>“开士卖身不售，便自宛转卧地啼哭，呼曰：‘吾卖身以奉师，都无买我者，当云何乎？’</p>
  <p>“天帝释遥见开士精进乃尔，来下试之，知为至诚索佛道？但谀谄乎？便化作梵志问言：‘高士将欲何求勤苦乃尔？用何等故宛转哭乎？’</p>
  <p>“报言：‘不须问也。’</p>
  <p>“又问至三：‘所欲敕使，愿语我意，念欲相助开士。’</p>
  <p>“报言：‘我自卖身以供养师。’</p>
  <p>“梵志曰：‘吾欲大祀，欲得人血肉髓心。卿能与我者，我益与卿宝。’</p>
  <p>“开士闻之心大欢喜，即取刀自刺两臂以血与之，复割两髀肉，又破骨以髓与之。</p>
  <p>“适欲刺其胸，时楼上有长者女，遥见大愍伤之，与诸伎女五百人，下至开士所，问言：‘高士年尚幼少，端正如是，何以故自割截身体乃尔乎？’</p>
  <p>“报言：‘我出血、割肉、取髓卖之，以供养师。’</p>
  <p>“女问：‘设供养师者能得何等？师名为谁？在何方止？’</p>
  <p>“开士报言：‘在东方，字法来，当为我说明度。闻者当守净行，可疾得佛身、三十二相、十种力、四无所畏、四事不护、十八不共，得法轮转度十方人。’</p>
  <p>“女闻之喜曰：‘如所言，天上天下无比，卿何其自苦乃尔乎？我足子名宝，身与众女愿从子行，供养明度，欲闻深经。’</p>
  <p>“开士言：‘甚善！’</p>
  <p>“梵志言：‘善哉！善哉！开士高行，精进难及。吾非梵志也，是天帝释矣，故来试子。子欲何求，我悉与子。’</p>
  <p>“报言：‘天王哀我者，使身平复，愿则如旧。’疮愈身强，气力踰前，释即自去。</p>
  <p>“长者女语普慈言：‘愿见吾亲，索宝辞去。’</p>
  <p>“开士睹彼女亲，具陈之。亲曰：‘甚善！吾亦有志，伤年西垂，体违心愿矣。若欲所得，便自说之。’</p>
  <p>“女言：‘我欲得珍宝奇物。’</p>
  <p>“父母言：‘自恣取之。’</p>
  <p>“女便取奇物织成栴檀、名香及杂诸宝，五百乘车悉载自重，五百侍女自副。</p>
  <p>“诸女启长者女亲：‘欲侍贵女，随开士行。’亲许即行。</p>
  <p>“以渐进路，遥见香净国七宝城郭，幢旛光色，众宝交露，钟铃乐音，宝树戏庐，车步诸伎，香风四出，譬如天上。</p>
  <p>“开士及诸女遥见如斯，忻豫无喻，念曰：‘吾等义当下车，步行入城。’</p>
  <p>“共从西门入，问路人曰：‘彼何等台，七宝服饰姝好乃尔乎？’</p>
  <p>“路人曰：‘贤者不知耶？有开士字法来，人中最尊，无不供养作礼者。是开士用明度故作是台，其中有七宝函，以紫磨黄金为素，书明度著函中。有若干百种名香，法来开士日日供养，持杂华、名香、燃灯、悬旛、华盖、杂宝、正音道乐尽礼供养，余开士亦然。忉利天人昼夜各三，持天名华供养明度。’</p>
  <p>“普慈开士及诸女闻之大喜，俱以杂香、金缕织成杂衣，有散上作旛搭壁敷地者。毕俱至法来开士高座会所，相去不远遥见在高座上，为人幼少，颜貌端正，光耀彻射，为巨亿万人说明度。与法来相见，持杂种香、若干宝衣以上师矣，作礼绕八百匝，自归言：‘愿吾等，进高行，获尊经。’</p>
  <p>“法来开士慰劳之曰：‘多贺来到！得无疲倦？他所敕使所欲得者莫自疑难，我是度人之师，适无所爱惜。’</p>
  <p>“普慈开士言：‘我本索明度时，于山中哀恸。空中有化佛，身有三十二相、紫磨金色、十亿光焰出。佛叹我言：“善哉！善哉！索明度当尔。从是东行二万余里，其国名香净，中有开士字法来，人中最尊，常反覆教人。若至彼闻当得明度，前巨亿万劫常为若师，斯若初发意时师也。”我闻师名，心大欢喜不自胜，用欢喜故，即得悉见十方佛定。是时，诸佛赞叹我言：“善哉！善哉！我曹求佛，索明度亦然，自致成佛。”寤则不见。我自念言：“佛为从何所来？去至何所？”愿师为我说。’</p>
  <p>“法来言：‘贤者善听，空、无愿、无想，本无所从来，去亦无所至，佛亦尔。无处，无所生，无形，幻、化、野马、梦中人，灭度想像无生、无长、无所适，经界本端无所从来，去亦无所至，欲知佛亦尔。’</p>
  <p>“普慈开士闻深法如是比不可量，即于座上得六万定门。何等为定门？无处所定，脱诸邪中不恐定，是脱于爱欲之本定，脱出患难定，不可计诸法句入定，譬若海水不可量多少慧所入定，庄须弥山功德庄饰定，五阴、四大、六衰无形观定，入诸佛定，悉见诸佛定，开士定，道诸经无形见说定，珍宝庄严定，悉观珍宝入定，悉念诸佛定，开士上高座定，真不退转及法轮为转定，庄佛功德定，所闻众事无瑕秽悉及净定，所闻众事如海定，无所获无过定，乐经音声遍至定，经法章显旗旛定，如来身无形入定，诸经无形遍见定，开士印定，如来目见定，照明境界定，佛界所愿具足定，解十方难定，临成佛庄严定，种种杂华叶色定，多珍宝定，法轮常转定，诸音声远闻入要定，入十方人本定，诸三界悉遍至定，成佛诸功德定，无能过六度开士树下坐时定，坏余外道罗网定，如来见飞定，无量功德庄严定，诸珍宝智慧功德定，一切智地定，悉净自定，悉遍照明定，悉入十方人因坻定，根智慧出中定，三世悉等定，如是比，普慈开士得六万定。</p>
  <p>“尔时，法来开士起入宫中。</p>
  <h2>法来开士品第二十九</h2>
  <p>“是时，普慈开士安隐从定觉起，与诸婇女共至法来宫门外，立自念言：‘我用经法故来，师今在内，外无宜坐卧矣。须师出上高座说明度无极，尔乃坐矣。’诸女亦效立。</p>
  <p>“是时，法来适教中宫诸婇女，说经道已，沐浴澡洗，更著新衣，上明度台坐惟诸定，如斯七岁不动不摇。</p>
  <p>“普慈开士及诸女，亦复经行七岁不坐不卧。后天人于空中语之言：‘却后七日，法来开士当从定起。’闻天人语声，自念言：‘我当为师敷坐扫洒令净。’皆到说经处，特为师施高座，诸女各取著身衣服敷座上。</p>
  <p>“是时，邪自念言：‘未尝有是开士！今施高座用敬索佛故，精进勇健无休懈时。得道者当出我界，度脱众生无量。吾当坏子。’邪悉坏诸开士座，皆令缭戾，雨沙砾石、荆蕀、枯骨污座。</p>
  <p>“普慈及诸女见地辄沙砾、荆蕀、枯骨在其座间，自念言：‘今师当坐说经，及诸弟子皆当来听，我更扫除整顿坐席。整已，地辄有尘土，来坌师及诸开士，今当洒之。’即行索水，邪令水竭。念曰：‘我曹索水不得，当云何？当取身血以洒之。’时，普慈及诸女，各取刀处处刺身，出血洒地，用慈于法故。</p>
  <p>“时，释自念言：‘今世乃有是人，精进恭敬慈孝于师。’赞言：‘善哉！善哉！贤者，诚难及！今闻明度，不久会当得佛。贤者，今他所敕使愿相告矣。有如贤者辈我当护，所欲得者悉当与之。’</p>
  <p>“普慈报言：‘我欲所得者，自当知之。’</p>
  <p>“是时，释化地悉使作水精琉璃，其上有金沙，使普慈及诸女身体暴疮悉平复如故，座四面化作琉璃水池，周匝皆有珍宝栏楯，及四宝池挟陛两边，有七宝树若干百种行列殊好。</p>
  <p>“开士及女人为诸开士储水。天雨众华光色耀国，甘香四被闻者心软，凡四千石。释上普慈开士语之言：‘持是华供养明度，及散法来诸开士上。以天衣五百领，法来在座以衣敷上。’普慈即悉受之，便为咒愿。</p>
  <p>“是时，法来开士七岁已后，从定觉起到高座，与二百亿开士共坐，于前坐者甚众多。</p>
  <p>“是时，普慈及诸女皆共散华，并持栴檀、捣香及名杂香、诸珍宝散法来诸开士上，前以头面著足，起绕三匝却住，以微意视法来大会方四十里，满其中人。</p>
  <p>“法来开士四向视诸来会者，用经法故即为说明度言：‘善士具听：诸经法本端悉等如来智慧，无所挂碍如幻无形，如风本端不可计，明度亦然。一切我所悉断本本净，明度亦本净，譬如野马、像、人本无，如梦中有欲，其欲本无，如所名人本无，如应仪灭度空无所生，明度亦然。如来灭度亦等无异，明度本等，譬如燃火则时灭之，本无所从来，去亦无所至，如梦中见须弥山本无，如佛现飞本无所有，明度亦然。前于欲中相娱，计之无所有。如人名声无所有，如来无于前见者，念所作因见明度，念所作本无所有，如幻师化作像本无所有，如虚空适无所住，如幻师学无所不示，往古来今亦不可合为一，明度者亦无三世，当作是知。名计本无形，罢字有形，明度无不至，无不入。何以故？空本无色，明度譬如虚空，无不至，无不入，入于地水火风空，入于彼此五阴，入人寿命、有德无德，入于欲不欲、有无、有相无相、愿无愿，入于生中，入于日、月、星宿、质谅神、龙、鬼王、执乐神、似人形神、胸臆行神、蛇躯神，亦入禽兽、饿鬼、地狱、蜎飞蠕动、蚑行喘息，入于贫贱、富贵、贤者、圣智、仙人、沟港、频来、不还、应仪、缘一觉，入于开士，入于佛，入于灭度、四意止、四意断、四神足、五根、五力、七觉意、八道行、有智、无智、十种力、四无所畏、四事不护、十八不共、佛经、世经、巫咒，入于宿命所行展转生死中、有苦无苦、自在不自在、度脱、好不好、善不善、智不智、明不明、往古来今、可见不可见教法、所有无所有，一切有形无形无不入矣。’”</p>
  <p>佛告善业：“法来开士为普慈说明度所入处，如是具说昼夜七日。是时，人听经呼如饭顷。何以故？法来开士威神力恩。普慈开士闻大欢喜，诸女共持天衣及八百石杂宝供养法来开士，释复持天上名华以散法来及诸开士上，以增功德。</p>
  <p>“是时，一佛界中树木、华树果、诸杂宝树，悉倾曲躬为法来开士作礼。雨蜜香之华，其华香闻一佛刹中，一切人闻是华之香，各遥见法来开士在高座上说经，并见普慈及诸女心，皆乐之柔弱欢喜，皆遥作礼。其国中悉震动，是时巨亿万人悉得无数经法，不可复计开士皆得不退转。</p>
  <p>“时诸女前白普慈言：‘我等愿以身命自归为给使，并五百乘车珍宝以上师。师为我等忍大众苦以师当佛，今蒙大恩乃得闻尊经无丝发之疑。今我等为师给使巨亿万劫，尚未能报须臾之恩。’</p>
  <p>“普慈受之，前白法来开士言：‘今以身及诸女、众珍宝以上大师，师哀我等愿受之，使我得其功德。’</p>
  <p>“法来开士欲使普慈成其功德故悉受之，反遗普慈言：‘以是诸女可为给使，诸车珍宝可以自给。’</p>
  <p>“忉利天上诸天人各叹言：‘善哉！善哉！普慈，众宝悉以施师，是意难得。’</p>
  <p>“时有巨亿万人共到法来所听经，普慈欢喜即于座上得六万定门。何等为定？愿乐定，威仪定，劝德定，月盛满定，日光焰定，如来行定，悉念佛定，开士生定，乐智慧定，度脱坚住定，诸境界中无所住定，国土种种严入定，如来相入无相定，十方人无形印封定，如来出生定，无所畏乐定，弃捐珍宝定，如来力庄严定，诸经法明乐定，诸法无所从来解事定，净如梵天定，三世悉等入定，严佛藏定，佛音声悉成定，如是定辈得六万门。</p>
  <p>“开士从定觉，悉得智慧力入诸经法中，普慈白言：‘愿师为我说佛声，当何以知之？’</p>
  <p>“法来曰：‘贤者明听：譬如箜篌不以一事成，有柱，有弦，有人摇手鼓之，其音乃同，自在欲作何等曲，欲知佛声音亦然。开士有本发意，累世作功德，教授问佛事合会，是事乃得佛身。音声亦然，其法皆从因缘起，不从开士行得，不离行得，不从佛身得，不离佛身得，贤者欲知佛身音声，合会是事乃得佛声耳。复次，贤者，譬如吹笙师，其音调好，与歌相入，笙者以竹为本，有人攻吹，合会是事其声乃悲。如来身不以一事二事成，以若干事累世作功德，教人入道本愿所致，用是故佛身相及种好悉见如是。譬如佛灭度后，有人作佛形像，端正姝好如佛无异，人见莫不称叹，持华香、缯彩供养者，贤者谓佛神在其像中耶？’</p>
  <p>“对曰：‘不也。所以作像者，但欲使人系意礼敬，自警修德得其福耳！亦不用一事二事成，有金，有智人，若有见佛时人，佛灭度后念佛故作像，欲使十方供养得其福。’</p>
  <p>“法来报言：‘如贤者言：成佛身不用一事二事。有开士之行，有本索佛时人，若有常见佛作功德，用是故成佛身，智慧变化飞行及诸种好乃成佛身。譬如鼓有竹木革桴，有人击之其声乃出，欲知佛身亦尔，用若干百千事乃成之耳——有初发意，有六度无极行，晓知本无无所从生之事，坐于树下降伏邪官属，诸经法当知如幻无异，以是成佛身。譬如画师有壁、彩笔，手画之乃成画人，佛身亦尔，用数千事——有布施，持戒，不犯十恶，常随善师，等心哀众无能坏者，世世见佛，开士闻行坚持不忘，守真不谄常行至诚。又譬如无结爱天所止观第，光耀天上端正姝好，是天第舍不自作，不有来作者，本无所从来，去亦无所至，因缘所生。其人前世作德所致，用布施众生，故得生彼第舍中止。贤者欲知佛身因缘所生，用世人欲见佛，其人前世有功德，远离八恶处，生慧信于佛，佛所以现身者，欲度众生故。如山中响不用一事二事，有山，有呼，人有耳听乃闻。佛本无形亦无所著，因缘所生，世世习行空，生死因缘佛悉晓之，本无生死，亦无灭度，作是示现，作是说。譬如幻师化作转轮王，慈化润众，闻者皆喜，人索珍宝所爱被服悉恣与之，王在众中坐起行步容仪安谛，人有见者莫不敬礼，不以一事二事成，有师，有咒，有聚人，随所喜化现之。有黠者知为化矣，斯幻人无所从来，去亦无所至，本空化所作，黠者知因缘所由。佛身亦然用众事，有功德，有劝德，念群生使安隐，具开士愿，分布经法教授使行，弃定思惟分别为人说经使学，诸天人民莫不欢喜。中有自贡高者、不知惭者、淫乱悭贪者、强梁自用者、喜斗不可谏者、淫怒痴所覆者、行恶不可计者，佛在众人中端正殊好，坐起行步法仪安谛，众恶已尽唯有诸德使人得安，亦自行佛事，本空无著，如幻师所作。开士见佛身如是，虽尔不著无诸想念，虽知本空，恭敬作礼供养无极。往古来今诸佛皆从众事各有缘生，开士作是念，守行者得佛疾。’</p>
  <p>“法来开士说佛身时，四万八千开士即解尽信之行，百亿开士得无挂碍问皆能报，四百亿开士得不退转，八百亿开士皆得阿阇浮住法。是时，天持名华来雨散法来及诸开士上。持法来威神，都一佛界诸有音乐皆自作声，数千万天从虚空中散天衣作音乐，共乐法来及诸开士，衣皆行列覆一佛界。诸天烧杂香，其香分散亦遍一佛界。地悉震动。</p>
  <p>“开士普见诸佛，诸佛皆遥叹法来言：‘善哉！善哉！’</p>
  <p>“是时，诸佛授普慈开士决：‘后当作佛，字罔摩迦只陀颇罗耶如来、无所著、正真道、最正觉。’</p>
  <p>“诸女即化为男，世世所生不离诸佛，常以大明教授十方，以次作佛。”</p>
  <p>佛告善业：“开士疾欲得作佛者，索明度无极精进恭敬，如普慈开士。”</p>
  <h2>嘱累阿难品第三十</h2>
  <p>佛告阿难：“以明度无极经瞩累汝，谛持念，了取字句莫使缺减左右顾望。此是无尽经藏镇，诸法悉从中出，无量经卷种种异慧，所见人民若干种所喜、所行道经、所入慧，一切皆从是明度藏中出。若干种所见相、种种所行，若干种根——痴种、慧种，人民所求尽所求慧，如来悉知从明度中出。是经如来、无所著、正真道、最正觉母，是慧眼并我身皆从是出生。”</p>
  <p>佛言：“阿难，若敬我所说法为敬事我，若自敬身有慈孝于佛，持是奉事明度，悉为供养诸佛已。若身口心有慈孝于佛不言无孝，若常得佛仪常如法，心常净无瑕秽，若见佛不言不见，如是悉为报佛恩已。我语若阿难，是明度中忘一句一字舍之不书，若为不孝于佛，不见我，不敬于佛，为无供养，为背佛恩。”</p>
  <p>佛言：“阿难，汝谛受谛念明度，用慈孝于佛故，承用教故，此乃往古来今佛天中天之所施教也。用是供养者，汝于众生为大慈，为以亲近持佛藏。佛灭度后，汝当护是经，莫令减少。我手付汝，当授开士大士。开士大士持是所致，诸勤苦生死牢狱悉破坏，诸无智者为痴所系著悉得放解，诸邪官属无不降伏，诸所欲法悉除去，上佛座作无上正真道。人民无目者、愚痴者，悉当开与正法、第一大道、无两正法、无上正真道、最正觉慧，是为明度决。我灭度后，三千国土其中人民，若悉教入法中，悉令成就得应仪道，曰教示乃尔所入，如是一劫若百劫悉为说经令得灭度，虽尔尚不足为承事我，不如持一句教开士为具供养佛已。”</p>
  <p>佛言：“我今于是称誉若嘱累明度，至一劫、百劫不能竟，粗粗说耳。”</p>
  <p>佛从袈裟中出臂举右手，著阿难头上摩头，又以著阿难肩上：“云何，阿难，若慈于佛不？”</p>
  <p>阿难言：“佛天中天，自当知之。”</p>
  <p>如是至三，佛复问：“云何若孝于佛不？”</p>
  <p>复三，阿难言：“佛天中天，自当知之。”</p>
  <p>佛言：“若以弘慈报佛恩备矣，尊奉明法恭矣，受经义句当令分明，心所念余弃之，一心于是中书具经、正字、画点、句逗，取时，持时，学时，当谛授与开士令经上下句逗相得，书时好笔好素上，当自归承事作礼，供养华香、捣香、烧香、泽香、缯盖幢旛，譬如天上所有洁净香，著麻油中好灯炷，自归头面著地，却燃炷加敬作礼承事。”</p>
  <p>佛说明度无极时，在王舍鸡山中众弟子诸开士中央坐，佛年三十得佛十二月十五日过食后说经毕。诸弟子、开士，诸天、质谅神、龙、鬼、王、人民，皆大欢喜，前为佛作礼而去。</p>
</body></html>