<!DOCTYPE html>
<html>
<head>
  <meta charset="utf-8"/>
  <meta name="author" content="无罗叉"/>
  <meta name="author" content="竺叔兰/西晋"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>放光般若波罗蜜经卷第二十六</title>
</head>
<body>
  <h1 class="head">放光般若波罗蜜经卷第二十六</h1>
  <h2>无倚相品第七十六之余</h2>
  <p>须菩提言：“世尊，云何菩萨行般若波罗蜜具足尸波罗蜜？”</p>
  <p>佛言：“菩萨悉知贤圣无漏道法之戒，不毁不乱奉贤圣戒，于诸法无所[扌+此]亦不[扌+此]五阴，亦不[扌+此]三十二相，亦不[扌+此]四性，亦不[扌+此]四天王至三十三天，亦不[扌+此]须陀洹至罗汉、辟支佛，亦不[扌+此]转轮圣王，所作功德但欲与众生共为萨云若，不相不倚亦不以二，但为世事非最要义，具足戒已以沤和拘舍罗起四禅，不以贪受天眼，以天眼观十方诸佛，至成阿耨多罗三耶三菩初不离天眼，以天耳净尽闻诸佛所说经法不失所闻，至得自辩悉知诸佛之意，知诸佛意已便能饶益一切众生，持识宿命之慧觉诸所作不失本行，以无漏之法立众生于三乘，随众生所欲而悉授之。须菩提，是为无相具足尸波罗蜜。”</p>
  <p>佛言：“菩萨云何具足于忍？从发意至坐道场，若众生来以刀杖捶加于菩萨，菩萨终不起意，当起二忍——一者、忍辱，二者、无所从生法忍，起意念言：‘以刀捶杖加我者为谁？受者为谁？’当观法相，观法相者亦无所有亦无所观，无所观者便得无所从生法忍，住二忍已便具足四禅、四等及四空定，便具足三十七品及三脱门，便具足十力、四无所畏、四无碍慧。菩萨已住是法便得神通，非是二地所能及者；具足神通已便具足六波罗蜜；以天眼慧见十方佛，至阿耨多罗三耶三菩不忘佛念；复以天耳慧闻十方佛所说教法，悉知诸佛，诸佛所念悉复逮；知众生之意如应说法；自知宿命以慧皆识众生功德；持诸善本功德劝勉众生，以漏尽之慧立众生于三乘。菩萨摩诃萨行般若波罗蜜，以沤和拘舍罗行，教化众生净佛国土，具足萨云若慧逮得阿耨多罗三耶三菩转于法轮，是为菩萨行般若波罗蜜具足羼波罗蜜。”</p>
  <p>佛言：“云何菩萨行般若波罗蜜具足惟逮波罗蜜？须菩提，菩萨行般若波罗蜜，身意精进具足四禅，于四禅起便得无数神通，变化来往手扪摸日月，持是精进遍至十方无数刹土，供养诸佛一切所有供养之具，至阿耨多罗三耶三菩，诸天世人皆当恭敬。是菩萨至般泥洹，以神足到十方听受诸佛法佛言，所闻法至成阿耨多罗三耶三菩终不忘，净佛国土教化众生，具足萨云若，是为行般若波罗蜜具足惟逮波罗蜜。</p>
  <p>“复次，须菩提，以无漏道法，具足意精进，口不言恶，身不行恶，意不念恶，亦不[扌+此]苦乐有常无常，不[扌+此]有我无我，不[扌+此]有为无为，不[扌+此]三界，不[扌+此]四禅及四空定、四等、三脱门、三十七品，至十八法亦无所[扌+此]，亦不[扌+此]声闻、辟支佛，不[扌+此]声闻、辟支佛道，亦不[扌+此]菩萨，亦不[扌+此]菩萨地，亦不[扌+此]五趣，亦不分别是天、是人、是畜生、是泥犁、是薜荔，亦不分别是须陀洹道、是罗汉道、是辟支佛道，亦不分别是菩萨道，亦不分别是萨云若，亦不[扌+此]诸法，诸道亦不分别。所以者何？是诸法者，皆无有要，无可[扌+此]者，亦无可分别者。以具足意精进，便救一切魔怨众生，救众生已亦不见众生，具足精进已亦不见精进，具足佛法已亦不见佛法，净佛国土亦不见不得，具足精进便受诸善法，亦不于是善法中生念，遍游诸国救益众生，所作变化自恣无碍，或雨诸华，或散诸香，或以伎乐、鼓乐、弦歌事，或震动事，或以光明，或以国土七宝示现，或以搏弈，或现水火随道而入与为因缘使行十善，或以施戒而摄取之，或以支解身体、妻子、国土，或以自身随众生意而摄取之。须菩提，菩萨以沤和拘舍罗无相行惟逮波罗蜜。”</p>
  <p>佛言：“菩萨行般若波罗蜜住于无相之法行禅。菩萨行般若波罗蜜，除如来三昧，一切余三昧皆当具足，具足四禅，具足四等及四空定，皆当逆顺行八惟无及九次第禅，行空无相无愿三昧、电光三昧、金刚三昧、直治三昧，住是禅波罗蜜便得三十七品，住于三昧具足道慧，诸三昧门皆来入是，具足道慧，具足十住地作行，至萨云若终不中道取证。于三昧中住游诸佛刹供养诸佛，于诸佛所植诸德本，净佛国土游诸四域教化众生，广立众生于六波罗蜜，或立于须陀洹、斯陀含、阿那含、阿罗汉、辟支佛，随其所欲而满其愿。于是禅波罗蜜者，悉总持诸陀邻尼门，便得四无碍慧，便受神通，终不堕女人胞胎，不受色欲无生不生，虽生不著于生。何以故？善观于幻法，知所有如幻。救济众生便得无众生之相，以无所得法立众生于无所得法，以世俗数不以最上要，以禅波罗蜜遍入诸禅及解脱禅，不得阿耨多罗三耶三菩终不舍禅波罗蜜，行道慧入萨云若慧，便尽习绪为以自救当复救余，救他人已，为诸天及人及阿须伦而作福田。如是，须菩提，菩萨行般若波罗蜜，是为具足无相三昧。</p>
  <p>“云何菩萨行般若波罗蜜，于无相法具足般若波罗蜜念？”</p>
  <p>佛言：“菩萨不见法有实成者，亦不见五阴实成者，亦不见五阴生，亦不见五阴来生处，乃至须陀洹道亦不见所生，亦不见来住处，以虚空故，其实不可得亦不见须陀洹漏尽法。行般若波罗蜜以解有要无要之法，如是解者便解内外及有无空，于诸法无所入，亦不入于五阴，乃至于道亦无所入。学无所有般若波罗蜜，便具足菩萨道。何等为菩萨道？则六波罗蜜是。三十七品、十力、四无所畏、四无碍慧、佛十八法、三十二相、八十种好，于无所有成佛道，具足六波罗蜜，具足三十七品及五神通，随众生所欲，于六度中有贪嫉者以檀波罗蜜授之，有恶戒者以道戒授之，有瞋恚者以忍授之，有懈怠者以精进劝之，有乱意者以禅授之，有愚痴者以慧授之，至解脱品、解脱见品皆以授之，有声闻道意者随其本应以须陀洹、斯陀含、阿那含、阿罗汉、辟支佛道随本授之，有大乘者以佛道授之，以是方便能作无央数变化，乃至恒边沙诸佛国土，随人所欲则能变其刹土之好，满诸众生之愿，从一佛国至一佛国，所欲取国土皆随其愿。譬如第六天人所有衣食伎乐随意即至，菩萨以六波罗蜜行菩萨道，随意所愿尽皆具足，逮萨云若，于五阴无所受，于一切诸法——道法、俗法、善法、恶法——皆悉具足无所受。后成阿耨多罗三耶三菩阿惟三佛时，国土所有皆悉随意即得，无有持来者，亦无有持往者，亦如第六天上。何以故？诸法无所恃，亦无所倚。须菩提，菩萨行般若波罗蜜，以无所有相，是为具足般若波罗蜜。”</p>
  <h2>无所有相品第七十七</h2>
  <p>尔时，须菩提白佛言：“世尊，菩萨摩诃萨，云何于无所破坏法、无相法、无所有法中，能具足六波罗蜜念？云何于是无形法而知差别入般若波罗蜜中？云何于无相法以一相而逮正觉？”</p>
  <p>佛告须菩提言：“菩萨摩诃萨行般若波罗蜜，五阴如幻、如响、如梦、如影、如热时焰、如化，持是五阴行六波罗蜜，五阴无相如幻、如响、如梦、如影、如热时焰。何以故？梦幻之法无所有故。无所有者则一相，一相者则无有相。以是故，须菩提，当知檀波罗蜜无有相，所布施乃至受者皆无有相，作是知者则为具足檀波罗蜜。作是具足檀波罗蜜已，终不于六波罗蜜转还，便于六波罗蜜中具足四禅、四等、四空定，悉具足三十七品，具足内外空及有无空，便具足三脱门，具足八惟无、九次第禅，具足五通，具足诸陀罗尼门，具足四无碍慧、四无所畏、十种力，悉具足佛十八法。”</p>
  <p>佛语须菩提：“菩萨以住于贤圣无漏法，便能飞行供养诸佛，随其所安救济众生，或以布施摄取众生，或以戒，或以忍，或以精进摄取众生，或以禅，或以智慧摄取众生，随其所善而教之。为众生故受生死法，不与同归，亦不受生死勤苦；为众生故种天上人中之福；欲以摄取众生故，知诸法无有相，便学须陀洹道法亦不于中住，及学罗汉、辟支佛道法亦不于中住。何以故？悉知诸法已，当逮萨云若慧故，非罗汉、辟支佛之所知。”</p>
  <p>佛语须菩提：“如是，知诸法无有相，知六波罗蜜无有相，乃至诸佛法亦知无有相。</p>
  <p>“复次，须菩提，菩萨摩诃萨行般若波罗蜜，于五阴如梦、如幻、如响、如影、如热时焰、如化，行尸波罗蜜知五阴如梦如幻化，便以无相具足尸波罗蜜，持戒不犯不毁，善持戒不犯不毁，善持不乱，习智慧贤圣业，遍护诸戒以法义，戒身口意以等于诸戒，不以戒[扌+此]四性及遮迦越王，亦不言‘我持是戒当生四天及第六天上’，亦不念言‘持是戒得须陀洹道乃至罗汉、辟支佛道’。何以故？诸法一相为无有相故。无相之法终不逮无相法，有相之法亦不逮有相法，有相之法亦不逮无相之法。须菩提，是为菩萨摩诃萨行般若波罗蜜，以无相法具足尸波罗蜜上菩萨位，已上菩萨位便逮得无所从生法忍，便行道慧具足神通，住于诸陀邻尼门，便得四无碍慧，从一佛国游一佛国供养诸佛如来，摄取众生净佛国土教化众生，生五趣之世不著于生死行。譬如弥遮迦越王坐起行来无有知者，育养众生，不仰臣下，不娆人民。譬如须延头如来转法轮，于三乘无有菩萨可教发阿耨多罗三耶三菩者，便般泥洹后令化佛教授众生一劫。须菩提，菩萨行般若波罗蜜具足尸波罗蜜，诸法便随从之。</p>
  <p>“复次，须菩提，菩萨行般若波罗蜜，于五阴如幻、如梦、如响，以无相法具足羼波罗蜜。须菩提，菩萨以二忍事具足羼波罗蜜。何等为二？从初发意至于道场，于其中间若有众生持刀杖捶来挝打割刺，菩萨欲具足羼波罗蜜者意不起乱，当计念言：‘谁有骂者？谁有割者？谁有挝者？’何以故？以诸法无有相，如是观者便具足羼波罗蜜，以具足是忍便得无所从生法忍。”</p>
  <p>须菩提白佛言：“世尊，无所从生法忍为是灭，为是智耶？”</p>
  <p>佛言：“于忍不起毛发恶意者是为智，以是智得无所从生法忍。”</p>
  <p>须菩提言：“世尊，声闻、辟支佛无所从生法忍，及菩萨摩诃萨无所从生法忍，有何差别？”</p>
  <p>佛言：“须陀洹智及灭，至罗汉、辟支佛智及灭，是菩萨摩诃萨之忍。须菩提，是为声闻、辟支佛之差别。菩萨摩诃萨有是忍者过出二地上，以住无所从生法忍者，便行菩萨道，便具足道慧，不离三十七品，不离三脱门，不离神通，教化众生净佛国土逮萨云若。须菩提，菩萨以无相法具足羼波罗蜜。</p>
  <p>“复次，须菩提，菩萨住于五阴，如幻、如梦、如响、如野马、如热时之焰，于是无相法，便行身意精进，便办神通，游诸佛刹供养诸佛，以身精进教授众生，立众生于三乘，是为菩萨行般若波罗蜜，以无相法具足惟逮波罗蜜。意精进者，以意精进于圣贤无漏之法，具足诸善本法、三十七品法，具足三脱门，具足四禅、四等及四空定，具足十力、四无所畏、佛十八法。菩萨于中学已当具足萨云若慧，消诸习绪具足成相，得普遍光明三昧十二法轮转，能令三千大千刹土六反震动，能以光明照遍三千大千刹土，能出音声遍三千大千刹土，诸众生闻音者必至三乘之道。须菩提，菩萨精进所有饶益弘大如是，菩萨住精进尽具足诸佛法逮萨云若慧。</p>
  <p>“复次，须菩提，菩萨行般若波罗蜜，于五阴如梦如幻，具足于禅波罗蜜，行四禅、四等、四无形禅及三脱门，电光三昧、金刚三昧、直禅三昧——除佛三昧——诸余无央数三昧意皆遍至，亦不味诸三昧，亦不受其果报。何以故？以菩萨尽知诸三昧相法空，所有者皆无所有，无相不味无相，无所有不味无所有，以不味故不随禅生至形、无形处。何以故？不见其形故。亦不见三昧，亦不见三昧相，亦无所见故便具足无相三昧，持是三昧过出二地上。”</p>
  <p>须菩提白佛言：“世尊，菩萨云何以禅波罗蜜出过罗汉、辟支佛道上？”</p>
  <p>佛告须菩提：“菩萨以禅学内外空及有无空，于空法不见有住处，声闻、辟支佛法及萨云若法皆空，以是空故上菩萨位。”</p>
  <p>“世尊，云何是菩萨位？云何非菩萨位？”</p>
  <p>佛言：“诸有倚著非菩萨位，无所倚著是菩萨位。”</p>
  <p>“世尊，云何为倚？云何不倚？”</p>
  <p>佛言：“五阴、十二衰是菩萨倚，乃至萨云若亦是菩萨倚位者。须菩提，都不见诸法，亦无有名字，尽无所倚是菩萨位。何以故？五阴所有事，萨云若所有事，亦非行，亦非说，亦非见。须菩提，是为菩萨，受是为菩萨位。菩萨以是上位，便具足诸三昧尚不随禅生，何况随淫怒痴生而有所作？是事不然。但以幻法饶益众生，不见众生，亦不见幻，于无所得法中摄取佛土教授众生，是为菩萨行般若波罗蜜具足禅波罗蜜转无倚法轮。</p>
  <p>“复次，须菩提，菩萨行般若波罗蜜，知诸法如幻如梦，诸法如响、如化、如光影、如热时焰。”</p>
  <p>须菩提言：“世尊，云何菩萨知诸法如幻如焰？”</p>
  <p>佛言：“菩萨行般若波罗蜜，亦不见梦，亦不见持梦行示人；亦不见响，亦不见持响示人；亦不见光、影、幻、化、热时焰，亦不见持此示人。何以故？诸凡愚夫于梦幻诸法皆著颠倒，诸罗汉、辟支佛，诸菩萨，诸如来无所著等正觉，于梦幻法亦不见有，亦不见可持示人者。所以者何？诸法所有者皆无所有，亦无所成，亦无所有。菩萨行般若波罗蜜终无贪相，亦无成就相，亦不生相，是事不然。何以故？般若波罗蜜亦不念法有生者、有成者。菩萨如是行者，亦不生五阴，亦不生三界，亦不生诸禅，亦不生于解脱禅，亦不生三十七品，亦不生三脱门，亦不生六波罗蜜，当具足于第一地至十住不于中生欲。何以故？是处不可得亦不可见，况当于中生欲意？虽行般若波罗蜜亦不见般若波罗蜜，于不见中尽见诸法皆来入般若波罗蜜，亦不见诸法。何以故？诸法及般若波罗蜜一无有二，亦非二事。何以故？为如如教，如法性教，如真际教，是诸法无有别。”</p>
  <p>须菩提白佛言：“假令诸法无有别，无有散，云何有善恶之教言、有漏无漏教言、道法俗法、有为无为之法教？”</p>
  <p>佛言：“于须菩提意云何？如诸法之法，颇有善恶、有漏无漏、若道若俗、有为法无为法不？颇见有须陀洹及罗汉、辟支佛法不？颇见有佛道不？”</p>
  <p>须菩提言：“不见也，世尊。”</p>
  <p>“是故，须菩提，诸法无有别，无有相，无所生，无所有。须菩提，我本为菩萨初不见诸法有要者，亦不见五阴，亦不见有为无为，从须陀洹至佛道亦无所见亦无所得。须菩提，菩萨欲学般若波罗蜜，从初发意至成阿耨多罗三耶三菩阿惟三佛，当善于所有无所有。菩萨善于无所有者，则能具足道慧教授众生摄取佛国，成阿耨多罗三耶三菩，降诸众生不见于三界。须菩提，菩萨摩诃萨当作是行般若波罗蜜，应无所有。”</p>
  <h2>住二空品第七十八</h2>
  <p>须菩提白佛言：“世尊，云何是法如梦、如响、如幻、如化、如热时焰、如光、如影？是诸法皆空，云何为有造处所——言是道是俗、是无为是有为、有漏无漏？云何言是须陀洹、斯陀含、阿那含、阿罗汉、辟支佛？云何言是求阿耨多罗三耶三菩？”</p>
  <p>佛告须菩提：“凡夫愚痴少有所闻，依倚梦幻法而有所见，因身口意所作非法不善之事，或行善事，至有善恶之报，受罪福于三界。菩萨摩诃萨行般若波罗蜜住于二空，从有无本端空至毕竟空，教化众生说：‘有五阴、十二衰空，十八性空，是法如梦、如响、如幻、如化、如影、如热时焰，是中亦无五阴，亦无诸衰，亦无诸性，亦无梦，亦无响，亦无幻化，亦无焰影，亦无有见。诸法皆无形，所有皆无所有。无有五阴，汝等见有五阴；无十二衰，汝等见有诸衰；无十八性，汝等见有诸性。以因缘颠倒故便有诸法随行所受，云何汝等于无所有法而有形相？’行般若波罗蜜菩萨以沤和拘舍罗，诸有众生在贪嫉者，教令布施令得大富；于中拔出教令持戒，以戒因缘得生天上；于戒拔之令住禅三昧，以禅因缘得生梵天；具足四禅及四空定，因缘施从戒以禅，无数方便立之泥洹；复以三十七品及三脱门、八解脱、九次第禅、十种力、四无所畏及四等，劝令得十八法，持是无像之法立于三乘，为说菩萨道。”</p>
  <p>须菩提白佛言：“世尊，甚奇！甚特！未曾有！菩萨行深般若波罗蜜，为诸空无法作处所，言是善法恶法、是道法俗法、是漏法无漏法、是有为法是无为法。”</p>
  <p>佛言：“如是，须菩提，甚奇！甚特！所未曾有！为是空无之法而作处所。须菩提，汝等当知菩萨所行奇特——罗汉、辟支佛所不能及者，汝等当应为菩萨摩诃萨作礼。”</p>
  <p>须菩提白佛言：“世尊，何等为菩萨摩诃萨所未曾有，诸罗汉、辟支佛所不能及？”</p>
  <p>佛告须菩提：“若欲闻者善思念之，吾当解说。菩萨行般若波罗蜜者，住于六波罗蜜中及内外空、三十七品、四无碍慧及五神通，遍到十方观诸众生，可以布施摄者便以施取之，可以戒、忍、精进、一心、智慧随其所应以六波罗蜜而摄取之，应以四禅及四空定得解脱者以禅因缘而摄取之，或应以慈悲喜护得度者以四等摄之，或应以三十七品得度者以根、力、觉意而摄取之，若应以三脱门得度者皆摄取之。”</p>
  <p>须菩提白佛言：“世尊，云何以布施摄取众生？”</p>
  <p>佛言：“菩萨行般若波罗蜜者，随人所索，若索衣被、饮食、疾病、医药、象马、车乘、金银、珍宝，随人所欲皆施与之，及所施与若佛、辟支佛、阿罗汉及须陀洹，下至凡夫及蜎飞蠕动、诸三恶趣，其意适等而无差别，无若干种意。何以故？诸法无有若干种意故。其意平等无若干者，便得无差别萨云若慧。”</p>
  <p>佛言：“菩萨摩诃萨若见来求者，当作念言：‘我所施者当与三耶三佛，福佑不从畜生出生——有是念者非是菩萨法。’何以故？菩萨发道意不作是念‘我持布施当生四姓家’，诸所施已摄取众生者，皆令至无余泥洹而般泥洹。菩萨以众生为亲族，所施与无若干差别，亦不言‘当与是，不与是’，意无适莫，所施众生无有碍意。何以故？为众生故发阿耨多罗三耶三菩。若有分别意者，便于诸如来无所著等正觉、诸缘觉、诸真人有大过失。何以故？诸天及人、诸阿须伦无有倩。菩萨为众生作救护、作桥梁者，为菩萨之法自当救摄众生。</p>
  <p>“复次，须菩提，菩萨行般若波罗蜜者，若人、若非人来至菩萨所，取节节支解菩萨身，菩萨亦不疑言当与不与。何以故？是菩萨欲救众生故受是形耳。‘我以是身饶益一切。’菩萨当作是念，‘我为众生受是身形，今来取之。’须菩提，菩萨见来所求者当发意言：‘施者为谁？受者为谁？所施物为何等？是诸法实不可得见。何以故？是诸法常空，空亦无所与亦无所夺。’须菩提，菩萨行般若波罗蜜当作是学，所谓内空、外空及有无空，住是空者于中布施，便具足檀波罗蜜；具足檀已不断内外法，言谁有割者、谁为截者。”</p>
  <p>佛告须菩提：“佛以天眼见十方恒边沙等刹土，诸菩萨摩诃萨入泥犁中，泥犁则为冷，以三事变化为泥犁中众生说法——一者、神足，二者、随其所使，三者、四等之法——以神足灭火随意为说四等法，泥犁中众生便有爱敬归仰于菩萨，即得离苦痛，次为说三乘之教皆令脱苦。</p>
  <p>“是故，须菩提，我以佛眼见十方恒边沙，诸菩萨摩诃萨供养诸佛不以憍慢，爱好诸佛不以憎恶，欢喜无恚，诸佛所说皆悉受持，至成阿耨多罗三耶三菩终不忘失。</p>
  <p>“须菩提，佛以佛眼见十方恒边沙刹土，诸菩萨等为众生故割截身体，支节分离布散四面，诸有飞鸟走兽来食菩萨肌肉者皆有慈意，于菩萨所以慈意故得离畜生即得为人，往见诸佛听受经法，随其所闻即得顺行，以三乘之法而度脱之。”</p>
  <p>佛告须菩提：“诸有菩萨摩诃萨发阿耨多罗三耶三菩者多所饶益，如是能使众生得无余泥洹。</p>
  <p>“复次，须菩提，我以佛眼见十方恒边沙诸菩萨等入薜荔中者，诸薜荔众见菩萨已便生慈意恭敬菩萨，以恭敬故离诸勤苦，因是功德终不离诸佛至得泥洹。须菩提，菩萨摩诃萨行慈如是，使诸众生皆得泥洹。”</p>
  <p>佛告须菩提：“我见诸菩萨至四天王及第六天为彼诸天而广说法，以三乘教而度脱之令得泥洹。诸天人众有著五乐者，菩萨应时令殿舍悉皆洞然，以为说法言：‘诸仁者，一切所有皆悉无常，无尊无卑，谁常安者？’”</p>
  <p>佛告须菩提：“我于是以佛眼观见恒边沙国土，诸有赞叹梵天上者，菩萨则为说法言：‘诸仁者，云何于是空无之法而生见意？是法为空，无常无见，为磨灭法，莫得于是而生见意！’须菩提，菩萨摩诃萨已住于大慈为众生说法，是为菩萨甚奇甚特未曾有法！</p>
  <p>“须菩提，十方恒边沙国土诸菩萨摩诃萨以四事饶益众生。何等为四？一者、惠施，二者、仁爱，三者、利人，四者、等义。是为四恩。</p>
  <p>“菩萨摩诃萨以二事施摄取众生——一者、财物，二者、法施。</p>
  <p>“何等财物施摄取众生？菩萨以金银璧玉、珍奇异宝，以食饮、衣被、香华、服饰、病瘦医药、床卧之具，所有奴婢、象马、车乘，令诸众生随意所欲不逆人意，诸有来者既施与已，皆悉教令自归三尊，或授五戒，或教十善，或教八斋，或教令行四禅及四等、四空定，或劝助之令念佛、念法、念比丘僧、念天、念施，诸行倒者教令行顺，诸不谛者教令行谛，劝助令行三十七道品及三脱门、八惟无、九次第禅、佛十种力、四无所畏、四无碍慧、大悲大慈，劝众生令行佛十八法、八十种好，劝助人学三乘法教，是为菩萨摩诃萨以沤和拘舍罗行般若波罗蜜，以财布施摄取众生立于无上无畏之地，是为菩萨奇特未曾有之法！</p>
  <p>“何等为菩萨行般若波罗蜜以法布施摄取众生？布施有二——一者、道施，二者、俗施。何等俗法施？世俗所说所施行者谓为不净，欲得四禅、四等、四无形定，及余凡夫所行善法，是名为世俗法施。作是俗法施已便教众生令离世俗，以沤和拘舍罗安立于道法贤圣果报。何等为贤圣道法、贤圣果报？贤圣法者，谓三十七品及三脱门，贤圣果者从须陀洹至罗汉、辟支佛。”</p>
  <p>佛言：“菩萨贤圣道法者知须陀洹所有慧，知罗汉、辟支佛慧及三十七道品慧、佛所有十力慧、大慈大悲慧，及余道法俗法、有漏无漏及有为无为之法慧、萨云若慧，是为菩萨贤圣之法。何等为菩萨贤圣果报？诸习绪皆尽，是为贤圣果报。”</p>
  <p>须菩提白佛言：“菩萨复逮萨云若？”</p>
  <p>佛言：“如是，如是，须菩提，菩萨逮萨云若。”</p>
  <p>须菩提白佛言：“如是者，世尊，菩萨摩诃萨、如来有何差别？”</p>
  <p>佛报言：“有差别。”</p>
  <p>“差别云何？”</p>
  <p>“菩萨逮萨云若便名为如来。何以故？菩萨意亦不可得，如来意亦无有异，住于无限之冥为诸法作明，是名为菩萨，因俗之法施而续道法之施。”佛告须菩提，“是菩萨断于众生世俗之施，以沤和拘舍罗安住于萨云若。”</p>
  <p>佛告须菩提：“何等为菩萨道法之施，凡人所不能及者？所谓三十七品及三脱门，八惟无、九次第禅，佛十力、四无所畏、四无碍慧，佛十八法、三十二大士之相、八十种好，诸陀邻尼门，是名为道法施，非是俗法。是为菩萨甚奇特未曾有之法，以爱意摄取众生，持六波罗蜜——布施、持戒、忍辱、精进、一心、智慧，以和颜悦色摄取众生。何以故？六波罗蜜皆摄持诸善法数。云何菩萨饶益于人摄取众生？常以六波罗蜜摄持众生，以四事饶益一切——一者、惠施，二者、仁爱，三者、利人，四者、等义。是为四事。菩萨以是四事救济众生。</p>
  <p>“复次，须菩提，菩萨以般若波罗蜜教新学菩萨，当语之言：‘善男子，受是文字之数，当善于一字从一字至四十二字，一字者皆入诸字义，诸字义者皆入四十二字，四十二字义皆入一字以为一义，是故菩萨当善于四十二字。如来无所著等正觉，善于诸法，善于文字，已教化众生。如来说法不离文字，诸法亦不离文字。”</p>
  <p>须菩提白佛言：“世尊，众生不可得，法亦不可得见，诸法空故。世尊，菩萨云何行六波罗蜜、四禅、四等及四空定？云何行三十七品，行十八空，行空、无相、无愿？云何行八惟无、九次第禅？云何行十力、四无所畏、佛十八法？云何行三十二相、八十种好？云何行六神通为众生说法？亦不见众生，亦不得其处，乃至于识亦不可得，六波罗蜜亦不可得见，乃至八十种好亦不可得亦不可得处，亦无有众生亦无有处，亦无有八十种好亦无有处，云何菩萨行般若波罗蜜为众生说法？”</p>
  <p>须菩提言：“世尊，将无菩萨以无端绪之事劝助众生令离四颠倒，住于四谛耶？行般若波罗蜜菩萨尚不可得见，何况行三十七品事？”</p>
</body></html>