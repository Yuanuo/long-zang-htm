<!DOCTYPE html>
<html>
<head>
  <meta charset="utf-8"/>
  <meta name="author" content="无罗叉"/>
  <meta name="author" content="竺叔兰/西晋"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>放光般若波罗蜜经卷第六</title>
</head>
<body>
  <h1 class="head">放光般若波罗蜜经卷第六</h1>
  <h2>治地品第二十一</h2>
  <p>佛告须菩提：“如汝所问菩萨摩诃萨、摩诃僧那僧涅、摩诃衍三跋致者。菩萨行六波罗蜜，过从一地至一地。云何菩萨过从一地至一地？以诸法无所过法，无来者亦无去者，亦无有过亦无不过，诸法亦无有坏，亦不贡高亦不念，但治住地事亦不见地。何等菩萨为治地事？</p>
  <p>“始从第一地住当行十事。何等为十？一者、先当净于三垢亦无所倚；二者、所作施与不自为身所念无倚，为一切众生净于四等心亦不有众生；三者、为布施不有所与不有受者；四者、当与善知识从事亦不贡高；五者、欲得为法不有一切法；六者、欲为出家不有爱欲；七者、欲为佛身不有相好；八者、欲为分流法教终不坏法；九者、常欲灭于虏扈自用不有法财；十者、欲为谛说不有言教故。须菩提，是治地菩萨当为是十事。</p>
  <p>“须菩提，菩萨摩诃萨于二地中常当念八法亦当成之。何等为八？一者、当净其戒；二者、常念报恩；三者、住于忍辱；四者、得欢喜意；五者、不舍一切；六者、大慈为始；七者、恭于师尊敬事笃信；八者、于诸波罗蜜如奉世尊常欲崇习。须菩提，菩萨摩诃萨于二地中当具足是八法。</p>
  <p>“复次，须菩提，菩萨于三地中当住于五法。何等为五？一者、多学问无厌足；二者、不入字法分布法施亦不贡高；三者、净佛国土；四者、施于善本而不贡高；五者、住于羞耻惭愧之地。须菩提，是为菩萨于三地中住于五法。</p>
  <p>“须菩提，菩萨于四地中当不舍奉行十事法：一者、不舍宴坐；二者、少欲；三者、知足；四者、不舍沙门十二法行；五者、不舍于戒；六者、见欲污秽；七者、于起意如泥洹；八者、不惜身所有；九者、无有懈慢；十者、不慕所有。须菩提，是为菩萨于四地中当奉行十事而不舍离。</p>
  <p>“须菩提，菩萨于五地中当离八法。何等为八？一者、当远离家业；二者、当远离比丘尼；三者、善于功德远离嫉妒；四者、远离世会；五者、远离忿诤；六者、远离斗讼；七者、远离高住；八者、远离蔑人。须菩提，是为菩萨住五地中远离八事。</p>
  <p>“须菩提，菩萨于六住地当具足六法。何等为六？所谓六波罗蜜。复有六事所不应为。何等为六？一者、不为声闻意；二者、不为辟支佛意；三者、不为小意；四者、见有所索者远离有厌足意；五者、所有好物施与之后远离悔意；六者、远离吾我想。须菩提，是为菩萨于六住中当具足六事，远离六事。</p>
  <p>“须菩提，菩萨于七住地有二十事所不当为。何等二十？有吾我，有众生，有寿，有命想，有断，有常，有念想，有种想，入阴，入性，入衰，欲生三界，不入依佛见，不入依法见，不入依僧见，不入依戒，不入空，不入无相，不入无愿，不入道。是为二十事所不当为。当复具足二十事。何等为二十？觉空，无相，证不愿慧，净身口意，慈哀一切众生，亦不念有众生，等视诸法，虽尔无所入，欲为导御，亦不贡高，无所生忍，一道教化，断诸分别，转于想，转于见，转于灭垢见，慧地自调，意慧无所碍，不染于欲事。须菩提，是为菩萨摩诃萨，于七住行地当具足是二十法。</p>
  <p>“复次，须菩提，菩萨当复于八住地具足四法。何等为四？以神通为游观入于众生之意；到诸佛国观其奇特；当自庄严其佛国土；往见礼敬供养诸佛如其实观佛身。当具足是四法。</p>
  <p>“复次，须菩提，菩萨摩诃萨于八住地当复具足四法。何等四法？以智具足诸根；净佛国土；常坐如幻三昧知其众生本所作功德；所应得者各随其所而成就之。须菩提，菩萨于八住地具足四法。</p>
  <p>“复次，须菩提，菩萨摩诃萨于九住地当具足十二法。何等为十二？持无限处广大之愿随所应各授其证；天、龙、阅叉、揵陀罗悉皆具足；知其音声以辩才教授所因；胞胎成就；居家成就；父母成就；种姓成就；宗亲成就；得生成就；出家成就；庄严佛树成就；诸善功德成就。须菩提，菩萨摩诃萨九住地当成就十二法。</p>
  <p>“须菩提，十住菩萨摩诃萨当名之为如来。”</p>
  <p>须菩提白佛言：“世尊，何等为菩萨净其所有？”</p>
  <p>佛言：“所作众善应萨云若意，是为菩萨净其所有。”</p>
  <p>“何等为菩萨等于众生？”</p>
  <p>佛言：“净于四等心等于众生。”</p>
  <p>“何等为菩萨施于所有？”</p>
  <p>佛言：“施与众生而不分别。”</p>
  <p>“何等为菩萨当与善知识从事？”</p>
  <p>佛言：“教人入萨云若勤修劝助，当与是人共从事恭敬师受，是为菩萨善知识。”</p>
  <p>“何等为欲得为法？”</p>
  <p>佛言：“所行法但求萨云若法，不堕罗汉、辟支佛地是。”</p>
  <p>“何等为菩萨常欲出家为道？”</p>
  <p>佛言：“在所生处常欲作沙门，无能中道为作碍者，初不忘失出家之事。”</p>
  <p>“何等为意愿佛身相？”</p>
  <p>佛言：“若见佛形像意常在佛，至得萨云若未曾有离时。”</p>
  <p>“何等为分流法化？”</p>
  <p>佛言：“若佛在世，若般泥洹后，菩萨持十二部经教授，上教亦真，中教亦真，竟教亦真，本末义解具足清净。”</p>
  <p>“何等为菩萨不虏扈自用？”</p>
  <p>佛言：“从灭恚怒以来，初不复堕下贱之处。”</p>
  <p>“何等为菩萨所说如谛？”</p>
  <p>佛言：“如口所说言行相应，是为菩萨十法事行。”</p>
  <p>须菩提白佛言：“何等为菩萨净戒？”</p>
  <p>佛言：“不念罗汉、辟支佛意及余恶戒诽谤道者，是为净戒。”</p>
  <p>“云何菩萨报恩念恩？”</p>
  <p>佛言：“行菩萨道者小恩尚不忘，何况于大者！是为念恩。”</p>
  <p>“云何菩萨立忍辱力？”</p>
  <p>佛言：“于诸众生无侵无恚是为忍力。”</p>
  <p>“云何菩萨得欢喜乐？”</p>
  <p>佛言：“教授众生以是为乐。”</p>
  <p>“云何菩萨不舍众生？”</p>
  <p>佛言：“欲救一切故。”</p>
  <p>“云何菩萨而有大悲？”</p>
  <p>佛言：“菩萨心念：‘我当为一一众生故在地狱中恒边沙劫代受勤苦，一一众生皆得佛道令般泥洹。’以是劝乐是为大悲。”</p>
  <p>“云何菩萨顺尊师父于信恭敬？”</p>
  <p>佛言：“事于师父如世尊想。”</p>
  <p>“云何菩萨欲习诸波罗蜜？”</p>
  <p>佛言：“远离余事但求诸波罗蜜。”</p>
  <p>“何谓菩萨多学无厌？”</p>
  <p>佛言：“诸十方佛世尊所说尽当受持是为无厌。”</p>
  <p>“何谓菩萨持无所希望法施分布？”</p>
  <p>佛言：“持所法施不希望道，何况其余？”</p>
  <p>“何谓菩萨净佛国土？”</p>
  <p>佛言：“为诸善本种种功德，持是功德净佛国土。”</p>
  <p>“何谓菩萨生死无量阿僧祇劫不以为限？”</p>
  <p>佛言：“以诸功德备具，持是育养众生净佛国土，至具足萨云若不厌不懈。”</p>
  <p>“何谓菩萨立于惭愧？”</p>
  <p>佛言：“耻于罗汉、辟支佛意。”</p>
  <p>“何等为菩萨不舍宴坐？”</p>
  <p>佛言：“诸罗汉、辟支佛所不能及，是为菩萨不舍宴坐。”</p>
  <p>“何谓菩萨少于所欲？”</p>
  <p>佛言：“菩萨道尚不欲，何况余欲？”</p>
  <p>“何谓菩萨而自知足？”</p>
  <p>佛言：“得萨云若是为知足。”</p>
  <p>“何谓菩萨不舍沙门头陀德行？”</p>
  <p>佛言：“入深法忍者是。”</p>
  <p>“何谓菩萨不舍于戒？”</p>
  <p>佛言：“菩萨不复用戒，是为不舍于戒。”</p>
  <p>“何谓菩萨污秽色欲？”</p>
  <p>佛言：“于淫妒无所生。”</p>
  <p>“何谓菩萨意与泥洹等？”</p>
  <p>佛言：“菩萨不有一切诸法。”</p>
  <p>“何谓菩萨弃舍所有？”</p>
  <p>佛言：“不受内外所有是为弃舍。”</p>
  <p>“何谓菩萨不厌不懈？”</p>
  <p>佛言：“不生二识之处是为不厌。”</p>
  <p>“何谓菩萨于诸所有无所恋慕？”</p>
  <p>佛言：“于诸物无念故。”</p>
  <p>须菩提白佛言：“何等为菩萨远离居业？”</p>
  <p>佛言：“游诸佛国转所生处，常下须发被著袈裟，是为远离家业。”</p>
  <p>“何谓菩萨远离比丘尼众？”</p>
  <p>佛言：“弹指之顷不与共止，弹指之顷不得生意，是为菩萨离比丘尼。”</p>
  <p>“何谓菩萨离于妒嫉？”</p>
  <p>佛言：“菩萨当作是念：‘我当安隐众生，不宜生嫉。’”</p>
  <p>“何谓菩萨离于聚会？”</p>
  <p>佛言：“菩萨所住聚会，若有罗汉、辟支佛意者常远离之。”</p>
  <p>“何谓菩萨远离瞋恚？”</p>
  <p>佛言：“不令恚害斗诤得其便。”</p>
  <p>“云何菩萨远离自举？”</p>
  <p>佛言：“内法不可得见故。”</p>
  <p>“云何菩萨远离訾蔑他人？”</p>
  <p>佛言：“亦不见外法故。”</p>
  <p>“何谓菩萨远离十恶？”</p>
  <p>佛言：“此十恶事常欲坏于贤圣之道，何况佛道而不远离？是故当远离十恶。”</p>
  <p>“何谓菩萨远离[怡-台+龙]戾？”</p>
  <p>佛言：“不见有法可贡高者，是为离于[怡-台+龙]戾。”</p>
  <p>“何谓菩萨远离自用？”</p>
  <p>佛言：“尚不见有形，当于何所而行自用？”</p>
  <p>“何等为菩萨远离颠倒？”</p>
  <p>佛言：“以形不可得见故。”</p>
  <p>“云何菩萨离淫怒痴？”</p>
  <p>佛言：“不复见淫怒痴形故。”</p>
  <p>“云何菩萨在于六住具足六波罗蜜？”</p>
  <p>佛言：“住于六波罗蜜，诸佛世尊及声闻、辟支佛所可度彼岸，是为菩萨具足六波罗蜜。”</p>
  <p>“云何菩萨不为声闻意？”</p>
  <p>佛言：“以声闻事非平等道故不为小意。何以故？亦非平等道故。”</p>
  <p>“云何不厌？”</p>
  <p>“厌者亦非平等道故弃舍不悔，悔者非平等道，初发意者便当施与亦不当惜。”</p>
  <p>“云何菩萨不当作吾我想？”</p>
  <p>“从本际以来不可见故，乃至众生有寿命想，从本以来亦不可见故。”</p>
  <p>“云何菩萨不断所生见？”</p>
  <p>“以诸法无有断截，从有本以来无所生故。”</p>
  <p>“云何菩萨不为常见？”</p>
  <p>“见法所不生者，亦无有常故。”</p>
  <p>“云何菩萨不作念想？”</p>
  <p>“以无有垢故。”</p>
  <p>“云何菩萨不作种相？”</p>
  <p>“以诸见不可得见故。”</p>
  <p>“云何菩萨不入名色？”</p>
  <p>“不见有形故。”</p>
  <p>“云何菩萨不入五阴，亦不入性，亦不入衰？”</p>
  <p>“其实不可得见故。”</p>
  <p>“云何菩萨不入三界？”</p>
  <p>“以三界亦无真故。”</p>
  <p>“云何菩萨不作住处？”</p>
  <p>“亦不与虚空作期无所依怙。何以故？无有形像故。”</p>
  <p>“云何菩萨不入佛见？”</p>
  <p>“不从所依得见佛故。”</p>
  <p>“云何菩萨不与空诤？”</p>
  <p>“一切法空，空不与空诤故。”</p>
  <p>“云何菩萨具足于空？”</p>
  <p>“其欲具足相者，是为具足空。”</p>
  <p>“云何菩萨得无相证？”</p>
  <p>“不念于诸相故。”</p>
  <p>“云何菩萨得无愿智？”</p>
  <p>“不著三界故。”</p>
  <p>“云何菩萨净于三事？”</p>
  <p>“具足十善故。”</p>
  <p>“云何菩萨以慧具足哀念众生？”</p>
  <p>“以大悲利之故。”</p>
  <p>“云何菩萨无众生念？”</p>
  <p>“欲净佛国故。”</p>
  <p>“云何菩萨等观诸法？”</p>
  <p>“以不高下诸法故。”</p>
  <p>“云何菩萨得于道觉？”</p>
  <p>“随诸法所觉而度脱之故。”</p>
  <p>“云何菩萨得无所生忍？”</p>
  <p>“得诸法所有无生无灭无所忍故。”</p>
  <p>“云何菩萨得无所生慧？”</p>
  <p>“知名色无所起故。”</p>
  <p>“云何菩萨得一道之教？”</p>
  <p>“无有二教故。”</p>
  <p>“云何菩萨灭诸分别？”</p>
  <p>“于诸法无所分部故。”</p>
  <p>“云何菩萨不修转见？”</p>
  <p>“以不转求罗汉、辟支佛意故。”</p>
  <p>“云何菩萨转于垢浊？”</p>
  <p>“灭诸所习漏故。”</p>
  <p>“云何菩萨得灭诸垢而得清净？”</p>
  <p>“所谓萨云若慧是。”</p>
  <p>“云何菩萨而自调意？”</p>
  <p>“不厌三界故。”</p>
  <p>“云何菩萨而得灭意？”</p>
  <p>“制六根故。”</p>
  <p>“云何菩萨慧无有碍？”</p>
  <p>“谓得佛眼故。”</p>
  <p>“云何菩萨知情欲不坚固？”</p>
  <p>“观六衰故。”</p>
  <p>“云何菩萨能入众生意？”</p>
  <p>“持一意悉知众生所念故。”</p>
  <p>“云何菩萨游于神通？”</p>
  <p>“从一佛国至一佛国，初无有佛国想故。”</p>
  <p>“云何菩萨得佛国观？”</p>
  <p>“于是国住遍见诸佛国，亦无佛国想故。”</p>
  <p>“云何菩萨随其所见？”</p>
  <p>“诸佛国土自成其国，住于遮迦越罗地，游诸三千大千国土故。”</p>
  <p>“云何菩萨奉见诸佛？”</p>
  <p>“以见法故是为见佛。”</p>
  <p>“云何菩萨真见佛身？”</p>
  <p>“达法性故是为真见。”</p>
  <p>“云何菩萨以智具足力？”</p>
  <p>“已住世尊十力之地，便能具足众生力故。”</p>
  <p>“云何菩萨能净佛国？”</p>
  <p>“能净众生故。”</p>
  <p>“云何菩萨如幻三昧？”</p>
  <p>“所作随所应无有动转故。”</p>
  <p>“云何菩萨常住三昧？”</p>
  <p>“已得报应故。”</p>
  <p>“云何菩萨入诸功德？”</p>
  <p>“随其道法而度脱之故。”</p>
  <p>“云何菩萨不复思议？”</p>
  <p>“能自成立教授一切故。”</p>
  <p>“云何菩萨所愿谐偶？”</p>
  <p>“具足行六波罗蜜，是故谐偶。”</p>
  <p>“云何菩萨知诸天、龙、鬼、神所知所言？”</p>
  <p>“以辩才慧无所不了故。”</p>
  <p>“云何菩萨得胞胎成就？”</p>
  <p>“在所生常化生故。”</p>
  <p>“云何菩萨居家成就？”</p>
  <p>“生于豪贵家故。”</p>
  <p>“云何菩萨父母成就？”</p>
  <p>“得生刹利、婆罗门家故。”</p>
  <p>“云何菩萨种姓成就？”</p>
  <p>“得继过去诸菩萨种故。”</p>
  <p>“云何菩萨宗亲成就？”</p>
  <p>“以众菩萨为眷属故。”</p>
  <p>“云何菩萨得生成就？”</p>
  <p>“生时光明普遍无量国土，震动无量国土故。”</p>
  <p>“云何菩萨出家成就？”</p>
  <p>“菩萨出家时安诸无央数百千众生，满具足是三乘之愿故。”</p>
  <p>“云何菩萨庄严佛树？”</p>
  <p>“以黄金为树，七宝为枝叶，其枝叶光明悉遍照十方无央数刹土，是为佛树成就。”</p>
  <p>“云何菩萨诸善功德成就？”</p>
  <p>“菩萨摩诃萨净佛土净众生，是为成就净诸功德也。”</p>
  <p>“云何十住菩萨名为如来？”</p>
  <p>“用具足六波罗蜜，诸习绪尽得佛十八法，具足萨云若慧。须菩提，是故菩萨摩诃萨已得十住名为如来。”</p>
  <p>“云何菩萨已住十地？”</p>
  <p>佛告须菩提：“菩萨摩诃萨沤和拘舍罗，行六波罗蜜乃至三十七品，行十八法，过灭净地、种性地、八地、见地、薄地、灭淫怒痴地、已作地、辟支佛地、菩萨地。须菩提，菩萨摩诃萨过是九地便住佛地。须菩提，是为菩萨摩诃萨十住之地，当知是为菩萨摩诃萨摩诃衍三跋致。”</p>
  <h2>问出衍品第二十二</h2>
  <p>佛告须菩提：“汝所问菩萨摩诃萨，从何所出衍中？当住何所者？今当说之。”</p>
  <p>佛言：“当出三界随萨云若住而无所倚。何以故？摩诃衍与萨云若是法共等，亦不别，亦不同，亦无形，亦非见，亦非碍一相，一相者谓无相。何以故？须菩提，无相之法亦不出亦非不出。</p>
  <p>“须菩提，若无相法出者，法性亦当复出生；假令无相法出生者，如亦当复出生；欲出生无相法者，为欲出生真际；若欲出生无相法者，为复欲出生不可思议性；欲出生无相法者，为复欲出生安隐之性；欲出生无相法者，为欲出生灭尽；欲出生无相法者，为欲出生灭尽之体；欲出生无相法者，为欲出生色空、痛想行识空。何以故？色空者，亦不出三界，亦不住萨云若，痛、想、行、识空亦尔。何以故？须菩提，色、色自空，痛想行识、识自空。</p>
  <p>“欲出生无相法者，为欲出眼空，为欲出意空；欲出生无相法者，为欲出六衰及十二因缘空。何以故？六衰空者，亦不出三界，亦不住萨云若。</p>
  <p>“欲出生无相法者，为欲出生梦、幻、炎、响、光、影；欲出生无相法者，为欲出生如来之所作化。何以故？梦、幻、炎、响、光、影及如来所化，亦不出三界，亦不住萨云若。何以故？梦以梦事空，炎事、幻事、响光事、影事乃至如来所化事皆自空。</p>
  <p>“欲出生无相法者，为欲出生檀波罗蜜；欲出生无相法者，为欲出生尸波罗蜜、羼波罗蜜、惟逮波罗蜜、禅波罗蜜；欲出生无相法者，为欲出生般若波罗蜜。何以故？须菩提，六波罗蜜事，亦不出三界，亦不住萨云若。何以故？六波罗蜜、六波罗蜜空故。</p>
  <p>“欲出生无相法者，为欲出生内外空；欲出生无相法者，为欲出有空无空。何以故？须菩提，内外空事至有无空事自空，亦不出三界，亦不住萨云若。何以故？内外空空乃至有无空空。</p>
  <p>“欲出生无相法者，为欲出生四意止、四意断、四神足、五根、五力、七觉意、八正行；欲出生无相法者，为欲出生十八法；欲出生无相法者，为欲出生罗汉、辟支佛上至如来等正觉也。何以故？罗汉、辟支佛事上至佛，亦不出三界，亦不住萨云若。何以故？罗汉、罗汉事空，辟支佛、辟支佛事空，佛、佛事空。</p>
  <p>“欲出生无相法者，为欲出生须陀洹果、斯陀含果、阿那含果、阿罗汉果、辟支佛果、佛果；欲出生无相法者，为欲出生萨云若；欲出生无相法者，为欲出生名相，欲出生行者，为欲出生设法教数。何以故？须菩提，名空及设教法行空空。何以故？名空空故。</p>
  <p>“欲出生无相法者，为欲出生无所生、无所灭、无所著、无所断、无所有。</p>
  <p>“以是故，须菩提，摩诃衍从三界出，住萨云若不动处。</p>
  <p>“须菩提，汝所问衍住何所？”</p>
  <p>佛言：“衍无所住。何以故？如诸法亦无所住，衍所住如无所住。譬如法性亦不住亦不不住，衍者不住亦不不住。无所生亦不住亦不不住，不生不灭，不著不断，无所有亦不住亦不不住，衍亦如是。何以故？法性事亦不住亦不不住，法性事自空故，乃至无所有，无所有亦自空。须菩提，衍无所住。何以故？诸法无所住而住而不动。</p>
  <p>“如须菩提所问，谁当出衍者？</p>
  <p>“无有从衍中出者。何以故？须菩提，所可出者及衍甫当出者，亦无所有，是亦不可见，诸法亦不可见当从何法出。何以故？吾我不可见故。乃至寿命知见之事从本至竟净，从我人至知见及法性，不可见如亦不可见，真际亦不可见至竟净，不可思议性、阴、衰不可见，六波罗蜜亦不可见至竟净，内外空至有无空亦不可见至竟净，三十七品、佛十八法亦不可见至竟净，从须陀洹至罗汉、辟支佛上至佛亦不可见至竟净，从须陀洹道至罗汉、辟支佛道上至阿耨多罗三耶三菩亦不可见至竟净，不生不灭、不著不断、无所有、不可见至竟净，过去、当来、今现在亦无所有至竟净，去住从此至彼亦无所有至竟净，增减亦不可见至竟净。阿谁不生而不可见？法性不生不可见。何以故？法性亦不可见亦不不可见，如不可见无所见，空真际至般若波罗蜜无所有不可见，内外空至有无空无所见亦不可见，三十七品及十八法无所有不可见，从须陀洹至佛无所有不可见，从须陀洹道至佛道、阿耨多罗三耶三菩无所有不可见，无所生不可见至无所有，从无所有无所有不可见。何以故？须菩提，无所有不可见，初住地亦不可见，至十住地无所有不可见，无所有不可见至竟常净。何等为初住地、灭净地、种性地、第八地、见地、薄地、除垢地、所作已作地、辟支佛地、菩萨地、佛地？于内外空亦不见，初地不可见至内外空、有无空无所有，第二住地、第三、第四、第五、第六、第七、第八、第九乃至第十，从内外空、有无空至第十住亦不可见。何以故？须菩提，从一住至十住亦无所有亦不可见至竟净，内外空至有无空、众生净无所有至竟净，内外空至有无空、佛国净无所有至竟净，内外空、有无空、五眼无所有至竟净。</p>
  <p>“须菩提，如是菩萨摩诃萨以无所倚事，令诸法以摩诃衍出萨云若。”</p>
  <h2>叹衍品第二十三</h2>
  <p>须菩提白佛言：“唯，世尊，摩诃衍、摩诃衍者，出诸天、世间人、阿须伦之上。衍与空等如虚空，与无量无央数众生而作救护，以此是世尊为摩诃衍。菩萨摩诃萨亦不见来时，亦不见去时，亦不见住处，摩诃衍如是，亦不见前后，亦不见中央。世尊，是故摩诃衍名为无有与等者，而无有双，是故名曰摩诃衍。”</p>
  <p>佛告须菩提：“如是，如是，须菩提，摩诃衍者，六波罗蜜是。复有摩诃衍，所谓诸陀邻尼门，诸三昧门、首楞严三昧，乃至虚空际解脱无所著三昧，是为菩萨摩诃萨摩诃衍。须菩提，复有摩诃衍，内外空乃至有无空，是为摩诃衍。复有摩诃衍，三十七品、佛十八法，是为菩萨摩诃萨摩诃衍。如须菩提所言，摩诃衍者，出诸天、阿须伦、世间人民之上。</p>
  <p>“须菩提，假令欲界其中所有实有，不异谛，不颠倒，有常坚强，亦不变易，非为空法，若当尔者，摩诃衍亦不能出过诸天、龙、阿须伦、世间人民上。</p>
  <p>“须菩提，当知欲界劫尽烧时所有皆尽，无常、无强亦无坚固用，是故摩诃衍出过世间人民、诸天、阿须伦之上。若使色界亦当有常，常坚固者，摩诃衍亦不能出其上；用色界空无常，坚固亦当坏尽亦不久住，是故摩诃衍出过其上，至于无色界皆当灭尽亦如是。</p>
  <p>“须菩提，若色湛然坚固，有常谛不颠倒为是坚固法者，摩诃衍亦复不能过诸天、阿须伦、世间人民上；用色无常、无强、坚固不谛颠倒故，摩诃衍出过其上。痛、想、行、识皆悉无常亦如是。若眼、耳、鼻、舌、身、意、色、声、香、味、细滑、法及十二因缘，湛然有常，坚强牢固，谛不颠倒常久安者，摩诃衍亦复不能出过其上；用诸法及十二因缘，无常、无坚、无强、无牢、无固、不谛、颠倒，皆如劫烧非安法故，摩诃衍德出过诸天、龙、鬼、神、世间人民上。</p>
  <p>“须菩提，若法性中有所有者不为摩诃衍，以法性无所有故为摩诃衍；假令如、真际、不可思议体有所有者亦不为摩诃衍，以如、真际、不可思议体无所有故为摩诃衍。</p>
  <p>“须菩提，若六波罗蜜有所有者不为摩诃衍，以六波罗蜜无所有故为摩诃衍，出过诸天、龙、阿须伦、世间人民上。若内外空及有无空有所有者不为摩诃衍，以内外空及有无空无所有故为摩诃衍，出过诸天、阿须伦、世间人民上。若三十七品及十八法有所有者不为摩诃衍，用三十七品及佛十八法无所有故为摩诃衍，出过诸天、阿须伦、世间人民上。</p>
  <p>“须菩提，若八辈地法、须陀洹法、斯陀含法、阿那含法、阿罗汉法、辟支佛法、阿惟三佛法、佛法有所有者不为摩诃衍，用八辈法从须陀洹至佛法无所有故为摩诃衍，出过诸天、阿须伦、世间人民上。</p>
  <p>“须菩提，若八辈从须陀洹、斯陀含、阿那含、阿罗汉、辟支佛、阿惟三佛佛有所有者不为摩诃衍，用种性从须陀洹上至佛无所有故为摩诃衍，出过诸天、阿须伦、世间人民上。</p>
  <p>“须菩提，若诸天、阿须伦、世间人民有所有者不为摩诃衍，用诸天、阿须伦、世间人民无所有故为摩诃衍，出过其上。</p>
  <p>“须菩提，若有菩萨摩诃萨，从初发意乃至佛坐，中间诸可所作，发意以来有所有者不为摩诃衍；用菩萨摩诃萨初发意以来乃至佛坐无所有故为摩诃衍，出过诸天、阿须伦、世间人民上。</p>
  <p>“须菩提，若菩萨摩诃萨金刚慧有所有者，菩萨不觉诸习绪，不成萨云若；用金刚慧无所有故，菩萨觉诸习绪成萨云若，以是故出过诸天、阿须伦、世间人民上。</p>
  <p>“须菩提，若如来无所著等正觉三十二大士之相有所有者，如来无所著等正觉不能出诸天、阿须伦、世间人民上，无此威德神曜光明巍巍之事；用三十二相无所有故，如来无所著等正觉威德神曜光明巍巍，出过诸天、阿须伦、世间人民上。</p>
  <p>“须菩提，若如来无所著等正觉光明有所有者，如来光明不能遍至十方恒边沙国土。须菩提，用光明无所有故，能遍照恒沙国土。</p>
  <p>“须菩提，若八种声有所有者，如来音声不能周遍十方恒边沙无量国土。若佛法轮有所有者，如来不能转法轮——诸沙门、婆罗门、世间人民、诸天鬼神龙、诸魔、诸梵所不能转者。</p>
  <p>“须菩提，若众生有所有者，如来不能为众生转法轮，令诸众生于无余泥洹界而般泥洹；以众生非物无所有故，是以如来为转法轮令得泥洹，当来者亦当复般泥洹。”</p>
</body></html>