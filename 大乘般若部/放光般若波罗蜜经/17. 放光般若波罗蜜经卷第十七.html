<!DOCTYPE html>
<html>
<head>
  <meta charset="utf-8"/>
  <meta name="author" content="无罗叉"/>
  <meta name="author" content="竺叔兰/西晋"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>放光般若波罗蜜经卷第十七</title>
</head>
<body>
  <h1 class="head">放光般若波罗蜜经卷第十七</h1>
  <h2>大事兴品第五十一</h2>
  <p>尔时，须菩提白佛言：“世尊，是般若波罗蜜，甚深！甚深！为大事兴，不可思议，不可称量，无有与等，不可得限。”</p>
  <p>佛言：“如是，须菩提，般若波罗蜜为大事兴，为无有与等事兴。何以故？须菩提，五波罗蜜者，等从中得成，与般若波罗蜜相应；内空、外空及有无空，等从般若波罗蜜中出；三十七品、十力、十八法，等从中出，与般若波罗蜜相应；佛地、萨云若慧，等从中出，与般若波罗蜜相应。”</p>
  <p>佛告须菩提：“譬如转轮圣王，诸小国有事各自成办，转轮圣王亦无所忧。所以者何？诸小国王素已受圣王教令故，是故不复忧。诸弟子法、辟支佛法、诸菩萨法及诸佛法，等从般若波罗蜜出，般若波罗蜜者为办其事。是故，须菩提，般若波罗蜜为大事兴，为无有与等事兴，不受五阴、不入五阴为应，不受不入，乃至萨云若亦尔。须陀洹道至罗汉道、辟支佛道亦不受不入，乃至阿耨多罗三耶三菩不受不入。”</p>
  <p>须菩提白佛言：“世尊，云何五阴不受不入？乃至阿耨多罗三耶三菩不受不入？”</p>
  <p>佛告须菩提：“于意云何？颇见五阴有所入、有所受不？”</p>
  <p>须菩提言：“不见，世尊，乃至阿耨多罗三耶三菩亦不受不入。”</p>
  <p>须菩提言：“世尊，亦不见五阴有受有入，亦不见三耶三佛有受有入。”</p>
  <p>佛言：“善哉！善哉！须菩提，我亦不见五阴，我亦不受持五阴，乃至三耶三菩，我亦不见，亦不受持，不见所入。须菩提，我于佛地亦不见，萨云若亦不见，如来事亦不受亦不持。是故，须菩提，菩萨摩诃萨亦不当受五阴，亦不当入五阴，于佛事、萨云若事、如来事亦不持亦不入。”</p>
  <p>诸欲天子、诸色天子俱白佛言：“世尊，般若波罗蜜甚深难了！不可思议甚深微妙！是智者所知解。深般若波罗蜜者，世尊，皆是过去佛时，所作功德善本所致，与真知识相得所致。</p>
  <p>“世尊，假令三千大千世界，一切众生皆信三尊，尽得须陀洹、斯陀含、阿那含、阿罗汉、辟支佛，是诸圣贤所可有慧、所有道德；不如是善男子、善女人于是深般若波罗蜜中，可念观称乐一日之中，其德出彼上。何以故？从须陀洹上至辟支佛智，及信至无所从生法忍诸天子，不如是善男子、善女人于深般若波罗蜜中，书持讽诵守行一日，疾得泥洹，胜罗汉、辟支佛道所作功德，或过一劫奉行余经，离般若波罗蜜不住萨云若也。何以故？于是深般若波罗蜜中广说三乘，令诸罗汉、辟支佛各得其信不失所应，诸菩萨摩诃萨亦于中成阿耨多罗三耶三菩。”</p>
  <p>于是，诸色天子、诸欲天子同时叹言：“世尊，是摩诃般若波罗蜜不可思议！于是中出信乐，使诸声闻各得所应成须陀洹、斯陀含、阿那含、阿罗汉、辟支佛道，又使诸菩萨摩诃萨得成阿耨多罗三耶三菩阿惟三佛，是深般若波罗蜜亦不增亦不减。”</p>
  <p>诸色天子、诸欲天子各以头面著地，为佛作礼绕佛三匝已去，去是不远忽然不现，各还天上。</p>
  <p>须菩提白佛言：“若有善男子、善女人闻是深般若波罗蜜即解者，于何所来而生是间？”</p>
  <p>佛告须菩提：“若菩萨摩诃萨闻是深般若波罗蜜即解，不厌亦不狐疑又亦不碍，意常思念欲乐得闻终不远离，若行、若起、若坐、若卧，常随法师意不远离。须菩提，譬如新生犊子，意终不欲远离其母。是善男子、善女人闻是深般若波罗蜜，讽诵上口，乐喜守行，解其中义，意亦不欲远离法师须臾之间。是善男子、善女人本从人道中来，今生是间复得为人。所以者何？以是善男子、善女人前世时闻是深般若波罗蜜，书持讽诵守行中事，供养华香、缯盖、幢幡，以是功德从人道中来，今得深般若波罗蜜闻便即解。”</p>
  <p>须菩提白佛言：“世尊，颇有菩萨摩诃萨如佛所说所作功德，善本具足供养诸佛，复有从彼来生是间，复得深般若波罗蜜，书持讽诵信乐守行，有是者无？”</p>
  <p>佛告须菩提：“有从他方供养诸佛，从闻深般若波罗蜜，以是故来生是间，复得深般若波罗蜜，闻便即解信乐守行。</p>
  <p>“复次，须菩提，当知是菩萨摩诃萨从兜术天上，亦复具足功德善本。何以故？是菩萨从弥勒菩萨所闻是深经，以是故今来生是间，得深般若波罗蜜闻便即解信乐守行。</p>
  <p>“须菩提，若有菩萨于深般若波罗蜜有狐疑厌意者，是人前世时，闻深般若波罗蜜不问中慧，是故今来虽生是间闻六波罗蜜，意续狐疑不信不受亦不喜乐。</p>
  <p>“复次，须菩提，是人本闻内空、外空及有无空，亦不问中事，是故今续不信不乐。是人前世闻三十七品、佛十八法，不信不乐不问中事，是故今来闻般若波罗蜜，惊怪狐疑不信不乐。</p>
  <p>“复次，须菩提，若有菩萨闻般若波罗蜜，从一日至五日常问中事，用是故所生处，常得闻深般若波罗蜜，终不离所问。何以故？须菩提，是菩萨但能得闻问其中事，于行未备。</p>
  <p>“须菩提，若有人或时欲闻般若波罗蜜，若不欲闻，志不坚固，或能于中起余因缘，譬如轻衣随风东西，当知是菩萨适学未久，不得真知识，未供养过去诸佛，不作功德善本所致，不勤学讽诵所致，未得六波罗蜜所致，未得内外空及有无空所致，不学六通、三十七品、萨云若所致。当知是新学少乐于法，不能书持般若波罗蜜受学讽诵，亦未能习行其事。</p>
  <p>“须菩提，若有善男子、善女人行菩萨道者，得深般若波罗蜜，不念书持讽诵守行，乃至萨云若亦复不念学受亲近故，当知是辈或堕二地。所以者何？是善男子、善女人见深般若波罗蜜，不念书持受学亲近故也，是故其人便入二地，当堕罗汉、辟支佛道地。”</p>
  <h2>譬喻品第五十二</h2>
  <p>佛告须菩提：“譬如大海中船卒破坏，其船中人不取板木及取死人而抱持者，知彼人终不能得渡皆当俱没。所以者何？用各不取所依持故。其人若取板木樯者，径便得渡身得安隐，用取所依而以自济。</p>
  <p>“须菩提，若有善男子、善女人行菩萨道者，于信乐少虽得深般若波罗蜜，不讽诵受，不依亲近，不习行六波罗蜜，乃至萨云若亦不亲近，当知是人中道有碍，不能逮得至萨云若，当取罗汉、辟支佛证。</p>
  <p>“须菩提，若有善男子、善女人行菩萨道，于阿耨多罗三耶三菩有信乐、有能、有念、有解、有施、有行，得深般若波罗蜜，书持受学亲近讽诵，当知其人能受持深般若波罗蜜，成阿耨多罗三耶三菩，至萨云若终不中碍堕罗汉、辟支佛道，能教化众生净佛国土。</p>
  <p>“须菩提，譬如有人持坏瓶行取水，当知不久如是烂坏。所以者何？用未成熟故。须菩提，若有善男子、善女人行菩萨道者，虽有信乐、有念、有施、有解、有亲近、有行于阿耨多罗三耶三菩，亦不受持六波罗蜜，无沤和拘舍罗，又不受持内空、外空及有无空，不受五通、三十七品，至萨云若亦不亲近，当知是人中道妨碍。须菩提，何等为中道妨碍？堕于罗汉、辟支佛道。</p>
  <p>“譬如有人持成熟瓶，若诣河井、若诣陂池而行取水，当知是人得水来归安隐不失。所以者何？用瓶成熟故。须菩提，若有善男子、善女人行菩萨道，于阿耨多罗三耶三菩有至信乐、有施念解、有行、有慧，受六波罗蜜沤和拘舍罗亲近萨云若，当知是人至阿耨多罗三耶三菩终无挂碍。</p>
  <p>“须菩提，譬如大海有始成船，未牢撑治亦未庄办，便持财货著于船中乘有所诣，当知是船不久中道而坏，亡散财物各在一处，用是贾客无有方便，失所持物亡其大宝。须菩提，若有善男子、善女人欲行菩萨事，于阿耨多罗三耶三菩，虽有信乐信施念解，于功德少得深般若波罗蜜，亦不书持讽诵受学，于六波罗蜜亦不受学，亦不亲近萨云若事，无沤和拘舍罗。须菩提，当知是人中道妨碍离失大宝。大宝者萨云若，是中道堕罗汉、辟支佛道。</p>
  <p>“譬如有智之人先治其船，办庄牢固，持物著中，乘有所至，当知是人必到所至，得其珍宝安隐无失。所以者何？用其船具牢强所致。若有善男子、善女人行菩萨道，有大信乐、有施、有念、有解、有行于阿耨多罗三耶三菩，得深般若波罗蜜，便受学书持讽诵守行，于六波罗蜜皆有功德，于萨云若意常亲近，乃成阿耨多罗三耶三菩，终不挂碍，不堕罗汉、辟支佛道。</p>
  <p>“须菩提，譬如有人年百二十，其人有病若风、若寒热。于意云何？其人宁能自起止行步不？”</p>
  <p>须菩提言：“世尊，不能。所以者何？是人已老，正使无病，犹尚不能起止行步，况复有病，筋力消尽，岂复能行有所至到？”</p>
  <p>“须菩提，若有善男子、善女人行菩萨道，于阿耨多罗三耶三菩，虽有信乐、有施、有念、有能、有行，于六波罗蜜功德中少，亦不亲近萨云若事，无沤和拘舍罗，当知是人中道妨碍，堕罗汉、辟支佛道。何以故？不得深般若波罗蜜沤和拘舍罗故。</p>
  <p>“须菩提，向者老公所病已愈，取两健人各扶一腋各持一臂，语老人言：‘安意莫惧，我当将公在所至处，终不相弃。’是人宁能有所至不？”</p>
  <p>须菩提言：“世尊，能至所处。”</p>
  <p>佛言：“若有善男子、善女人行菩萨道，于阿耨多罗三耶三菩有至信乐、有能、有施、有行、有慧，于六波罗蜜皆有功德，于萨云若意常亲近，有沤和拘舍罗，知是菩萨终不挂碍，堪任于阿耨多罗三耶三菩，而不动转堕声闻、辟支佛道也。”</p>
  <p>是时，世尊叹须菩提言：“善哉！善哉！为诸菩萨摩诃萨今问如来是事。若有菩萨以吾我意想奉行六波罗蜜，言‘我所为行六波罗蜜’已，便贡高菩萨，作是行者终不得度六波罗蜜。是善男子、善女人亦不知彼岸，亦不知此岸，不为六波罗蜜所持，不为萨云若所持，中道堕罗汉、辟支佛地，亦不出生于萨云若。</p>
  <p>“须菩提，云若菩萨无沤和拘舍罗？是善男子、善女人行菩萨道，不以沤和拘舍罗行六波罗蜜，于六波罗蜜皆有吾我想、我有所为，行六波罗蜜而自贡高。何以故？六波罗蜜中初无有是念有所分别，有是念者常住此岸，但知此岸不知彼者，不为六波罗蜜所持，亦不为萨云若所持，中道堕罗汉、辟支佛道，亦不出生萨云若中。须菩提，如是菩萨不为沤和拘舍罗所持，便堕罗汉、辟支佛中。</p>
  <p>“须菩提，云何菩萨行般若波罗蜜，为沤和拘舍罗所持，不堕罗汉、辟支佛道，成阿耨多罗三耶三菩？须菩提，菩萨行六波罗蜜无吾我念，于六波罗蜜而不贡高。何以故？六波罗蜜中亦无有念，亦不贡高。菩萨知此岸、知彼岸者，为六波罗蜜所持，为沤和拘舍罗所持，出生萨云若，不堕罗汉、辟支佛道。须菩提，菩萨作如是行者，为不堕罗汉、辟支佛道，为六波罗蜜所持，为沤和拘舍罗所持，为萨云若之所护。”</p>
  <h2>随真知识品第五十三</h2>
  <p>尔时，须菩提白佛言：“世尊，新学菩萨云何学六波罗蜜？”</p>
  <p>佛告须菩提：“新学菩萨欲学六波罗蜜者，当与真知识相随，常当承事，又复当与能解说般若波罗蜜者相随亦亲近。有能解说是般若波罗蜜者，常当呼人劝助，令学六波罗蜜，当守奉行，当持是得阿耨多罗三耶三菩，莫于阿耨多罗三耶三菩中[扌+此]于五阴，亦莫于阿耨多罗三耶三菩中[扌+此]六波罗蜜，莫[扌+此]于内外空及有无空，莫[扌+此]三十七品、佛十八法，莫[扌+此]萨云若。所以者何？不[扌+此]五阴者便逮得萨云若，不[扌+此]六波罗蜜者便逮得萨云若，不[扌+此]内外空及有无空、三十七品、佛十八法者便逮得萨云若。当言：‘善男子，行般若波罗蜜，于五阴中莫起想著之意。所以者何？善男子，是五阴非可著者，亦莫于六波罗蜜有所著。善男子，六波罗蜜亦非可著者，亦莫著于内空、外空及有无空、三十七品、佛十八法，乃至萨云若亦莫有著。所以者何？萨云若者亦非有著。亦莫起著于须陀洹、斯陀含、阿那含、阿罗汉、辟支佛，亦莫起著于菩萨乘，亦莫起著于阿耨多罗三耶三菩。所以者何？善男子，是阿耨多罗三耶三菩非可著者。何以故？诸法之相皆悉空故。’”</p>
  <p>须菩提白佛言：“世尊，菩萨摩诃萨，甚慊苦于空无相之法，发阿耨多罗三耶三菩，欲得阿惟三佛。”</p>
  <p>佛言：“如是，须菩提，菩萨甚慊苦于空无相之法，发阿耨多罗三耶三菩，得阿惟三佛。</p>
  <p>“须菩提，为世间故，愍念世间，安隐世间，欲救世间一切众生，以众生故发阿耨多罗三耶三菩；为世间归，为世间作护，为世间作灯明故发阿耨多罗三耶三菩；为世间作将，为世间导，为世间舍，为世间趣故发阿耨多罗三耶三菩。</p>
  <p>“须菩提，云何菩萨为诸众生故发阿耨多罗三耶三菩？度脱五道安隐众生，著无畏岸坦然泥洹，以是故为世间发阿耨多罗三耶三菩。</p>
  <p>“云何菩萨欲安隐世间？须菩提，菩萨摩诃萨，诸有众生有苦恼忧悲者，皆悉度著无忧之岸坦然泥洹，是故菩萨为世间安乐。</p>
  <p>“须菩提，云何菩萨为世间作救？是菩萨摩诃萨，世间诸有生死勤苦救世众生，令脱众苦以法救化，次以三乘而度脱之，是故菩萨为世间救。</p>
  <p>“须菩提，云何菩萨为世间护？世间众生有生死之法护令不生，众生皆有老病死法护使不老不病不死，有忧悲者护令得至无余泥洹，是故菩萨发阿耨多罗三耶三菩为世间护。</p>
  <p>“须菩提，云何菩萨为世间舍？是菩萨摩诃萨得阿耨多罗三耶三菩阿惟三佛时，为世间说诸法无碍，是故菩萨为世间舍。</p>
  <p>“云何菩萨为世间灯明？菩萨摩诃萨于三界冥中，拔诸众生令立泥洹，是故菩萨为世间灯明。</p>
  <p>“云何菩萨为世间将？是菩萨得阿惟三佛时，为世间说色非我所是为非色，痛、想、行、识亦非我所是为非识，乃至萨云若为非我所是为非萨云若。</p>
  <p>“须菩提，如色非我是为非色，如色非我诸法亦尔。”</p>
  <p>须菩提白佛言：“如世尊所说，五阴非我所诸法亦尔，如是菩萨为不逮觉诸法。何以故？色者无所分别，乃至萨云若亦无所分别，亦不言是五阴，亦不言是萨云若。”</p>
  <p>佛告须菩提：“如汝所言，五阴无所分别，至萨云若亦无所分别，亦不言是五阴，亦不言是萨云若。</p>
  <p>“须菩提，是亦为大慊苦，常行是法而不厌倦亦不懈怠，菩萨言：‘我亦当逮觉，亦当持是清净之法宣示未学者。’须菩提，是故菩萨为世说非我所。</p>
  <p>“须菩提，云何菩萨为世间渚？譬如江河洹海断流绝域可止顿处，是谓为渚，于人有益。当来、过去五阴两断，当来、过去萨云若亦两断，如是断者诸法亦断，诸法断者当来、过去亦断。如是断者，是则为净，是则为快，是则为真实，是则为空，爱尽无倚无余无尘，是则为泥洹。须菩提，菩萨得阿耨多罗三耶三菩阿惟三佛时，便分流是清净法化、真谛法化以济众生，是故菩萨为世间渚。</p>
  <p>“须菩提，云何菩萨为世间将导？菩萨得阿耨多罗三耶三菩阿惟三佛时，为世间众生说五阴法不生不灭、不著不断，作是说法从须陀洹至阿罗汉、辟支佛法，为是辈说五阴不生、五阴不灭，持是法教流布世间。须菩提，是菩萨得阿惟三佛时作是说法，是为世间将导。</p>
  <p>“须菩提，云何菩萨为世间趣？菩萨得阿耨多罗三耶三菩阿惟三佛时，说五阴如趣空，说萨云若如趣空，五阴空者则无所趣，亦不趣亦不不趣。何以故？五阴与空亦不来亦不去。作是说法者，为众生说萨云若空亦不来亦不去，所趣而无所趣。须菩提，是故菩萨为世间趣。</p>
  <p>“须菩提，何以故？诸法过者，如空，一趣不复还。何以故？空亦无来亦无去，诸法所至亦无有相亦无有愿。何以故？相愿一过不复还故。相愿亦不来亦不去，诸法所至亦无所至亦无有行，亦无有生亦无有灭，亦无有著亦无有断，如梦、如幻、如响、如影、如化、如焰，诸法亦如是一去亦不复还。何以故？化者亦无去亦无有来。</p>
  <p>“须菩提，诸法所至无有边际亦不复还，诸法亦不动亦不不动，诸法亦不来亦不去，诸法亦不合亦不散，诸法无我、无命、无寿。须菩提，众生尚无所有，况当有往还？须菩提，诸法所住有常，诸法所住有乐，诸法所住有净，诸法所住有我，诸法无常、苦、无净、非我，诸法所住者有淫怒痴见、有身见，是诸法住亦如如住、如法性住、如真际住、如普住、如不思议性住、如不动移住，是所住处亦不来亦不去。何以故？诸法亦不来亦不去，诸法住如五阴。何以故？五阴尚不可见，何况当有去来？诸法住如六波罗蜜，是住亦无有还。何以故？六波罗蜜尚不可见，何况当有往还？诸法住如内外空及有无空、如三十七品住、如十八法住、如十八法亦无去亦无来，诸法住如声闻、辟支佛道住，如阿耨多罗三耶三菩住亦无往还。何以故？阿耨多罗三耶三菩无往还无所有故。”</p>
  <p>须菩提白佛言：“世尊，是深般若波罗蜜谁能解者？”</p>
  <p>佛言：“菩萨摩诃萨从过去佛所作功德，供养无央数百千诸佛，久与真知识相得者，是辈人能解是深般若波罗蜜耳。”</p>
  <p>须菩提白佛言：“世尊，菩萨摩诃萨有何等相，能解是深般若波罗蜜？”</p>
  <p>佛告须菩提：“若有菩萨于淫怒痴断者，则是其相。须菩提，能解深般若波罗蜜者，淫怒痴像则为已断也。”</p>
  <h2>解深品第五十四</h2>
  <p>须菩提白佛言：“世尊，菩萨摩诃萨解深般若波罗蜜者，为至何趣？”</p>
  <p>佛告须菩提：“菩萨摩诃萨能解深般若波罗蜜者，当趣萨云若。”</p>
  <p>须菩提白佛言：“如萨云若所趣者，是为菩萨摩诃萨解深般若波罗蜜。趣萨云若者，则为一切众生作导。”</p>
  <p>须菩提言：“世尊，念般若波罗蜜者为不念诸法，念般若波罗蜜者为无所念，念般若波罗蜜者为无端绪。”</p>
  <p>佛问须菩提：“念般若波罗蜜者，何等为无所念？”</p>
  <p>须菩提言：“世尊，念般若波罗蜜者，五阴无所念；念般若波罗蜜者，吾我众生为无所念；念般若波罗蜜者，六波罗蜜为无所念；念般若波罗蜜者，内空、外空及有无空、三十七品、佛十八法为无所念；念般若波罗蜜者，须陀洹至萨云若为无所念。”</p>
  <p>佛言：“善哉！善哉！如须菩提所言，念般若波罗蜜者为不念五阴，乃至萨云若为无所念。</p>
  <p>“须菩提，六波罗蜜者，是阿惟越致菩萨摩诃萨之所应护。有菩萨行深般若波罗蜜，不入六波罗蜜，亦不入萨云若。行般若波罗蜜者，不随他人语，不信余道，亦不持作要。阿惟越致菩萨摩诃萨行深般若波罗蜜，不杂淫怒痴行深般若波罗蜜。阿惟越致菩萨摩诃萨初不离六波罗蜜，闻说深般若波罗蜜时，亦不恐惧，亦不厌倦，终不转还常思念闻，闻已受持讽诵守行，应般若波罗蜜教。须菩提，当知是阿惟越致菩萨，前世已曾闻般若波罗蜜中事，亦讽诵受持已行中事。何以故？不恐不惧，从久远以来，常行是深般若波罗蜜故。”</p>
  <p>须菩提白佛言：“世尊，菩萨摩诃萨闻说深般若波罗蜜，不恐不怖亦不动还者，云何于行倍复增益？”</p>
  <p>佛言：“行般若波罗蜜者如应萨云若。”</p>
  <p>“云何行般若波罗蜜应萨云若？”</p>
  <p>佛言：“如依应空、无相、无愿，为应依深般若波罗蜜。依深般若波罗蜜者，如依虚空，如依无所生，如依无所灭不依于著而依于断，如依于如、依于法性、依于不思议、依等无作，如依梦。”</p>
  <p>须菩提白佛言：“世尊，依般若波罗蜜者，如依虚空、如依梦者，菩萨行深般若波罗蜜者，不依五阴，不依萨云若作行。”</p>
  <p>佛语须菩提：“菩萨行般若波罗蜜，亦不依五阴，亦不依萨云若。五阴及萨云若，亦无有作者，亦非不作，亦无来亦无去，亦无所止亦无所作，亦无所出亦无所入，亦无有数亦无有限。无数无限者，亦无有能逮觉者，从色至识无能逮觉者，亦不从六波罗蜜能逮觉者，亦非萨云若慧能逮觉者。何以故？五阴如、萨云若如，五阴与萨云若如俱等无异，十八法如、萨云若如亦等无有异，一等无有二。”</p>
</body></html>