<!DOCTYPE html>
<html>
<head>
  <meta charset="utf-8"/>
  <meta name="author" content="无罗叉"/>
  <meta name="author" content="竺叔兰/西晋"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>放光般若波罗蜜经卷第二十五</title>
</head>
<body>
  <h1 class="head">放光般若波罗蜜经卷第二十五</h1>
  <h2>教化众生品第七十四</h2>
  <p>“复次，须菩提，菩萨摩诃萨以萨云若念，从初发意不离萨云若念，行尸波罗蜜意初不堕淫怒痴，亦不念淫怒痴，亦不为所缠裹，诸不入道检事——嫉妒、恶戒、恚意、懈怠、乱意、愚痴、顽佷自用、著于吾我及二地意——悉无。何以故？皆知诸法相空，皆知诸法无所有、无所成，观见诸法皆无转还，皆解诸法相，度诸世事处于无为，具足沤和拘舍罗增益功德，为行尸波罗蜜教化众生净佛国土，亦不于世受尸波罗蜜之报，至般若波罗蜜，但欲益于一切教化众生。</p>
  <p>“复次，须菩提，菩萨行四禅、四等、四无形禅，虽行诸禅不受禅福。何以故？以沤和拘舍罗，知诸禅相皆空，亦知动还者。</p>
  <p>“复次，须菩提，菩萨行般若波罗蜜，从初发意行沤和拘舍罗，行观行净亦不趣须陀洹，不取须陀洹果，至阿罗汉亦不取其果。何以故？知诸法相空及知不转还法，亦行三十七品过于二地。须菩提，是为菩萨摩诃萨无所从生法忍。菩萨行般若波罗蜜，行八惟无禅及九次第，亦不取须陀洹道。何以故？悉知诸法相空，知不动还。</p>
  <p>“复次，须菩提，菩萨行佛十力业及四无所畏、四无碍慧、佛十八法、大慈大悲，净佛国土教化众生，然后乃逮萨云若。菩萨当作是行般若波罗蜜。”</p>
  <p>须菩提白佛言：“世尊，菩萨摩诃萨其智甚广大乃行是深法，然不受其报。”</p>
  <p>佛言：“如是，如是，须菩提。所以者何？菩萨于所有处不动不转。”</p>
  <p>“世尊，何等为于所有处不动不转？”</p>
  <p>佛言：“于无所有而不动转，于五阴所有不转，于六波罗蜜所有不转，于诸禅、四等所有不转，于三十七品所有不转，于三脱门所有不转，于大慈大悲所有不转，于十力、十八法所有不转。所以者何？是诸法所有皆无所有故。</p>
  <p>“须菩提，不可以无所有逮觉所有。”</p>
  <p>须菩提言：“世尊，宁可持所有逮觉所有不？”</p>
  <p>佛言：“不也。”</p>
  <p>须菩提言：“世尊，宁可持无所有逮觉无所有不？”</p>
  <p>佛言：“不也。”</p>
  <p>“如是，世尊，将无所逮无所觉耶？”</p>
  <p>佛言：“有逮觉不以是四句。”</p>
  <p>“世尊，是逮觉当云何？”</p>
  <p>佛言：“诸逮觉者，亦非所有，亦非无所有；逮觉者，亦非戏言，亦非不戏言。”</p>
  <p>须菩提言：“世尊，何等是菩萨戏言？”</p>
  <p>佛言：“五阴有常无常是菩萨戏言，五阴苦乐者是菩萨戏言，五阴是我所、非我所是菩萨戏言，五阴净不净者是菩萨戏言，分别知五阴者是菩萨戏言，知四谛者是菩萨戏言，念四禅、四等及四无形禅、三十七品、总三脱门、八惟无、九次第禅是菩萨戏言，‘我得须陀洹道’至阿罗汉、辟支佛道是菩萨戏言，‘我具足菩萨十住’是菩萨戏言，‘我净佛国土教化众生’是菩萨戏言，‘我具十力、四无所畏、四无碍慧、佛十八法’是菩萨戏言，‘我逮萨云若’是菩萨戏言，‘我尽诸习绪’是菩萨戏言。菩萨行般若波罗蜜，五阴有常无常，亦不戏亦不不戏，乃至萨云若有常无常，亦不戏亦不不戏。所以者何？于所有亦不戏所有，于无所有亦不戏无所有，于所有无所有中亦不戏无不戏。是故，须菩提，五阴及萨云若为非戏也，菩萨于般若波罗蜜行亦不以戏。”</p>
  <p>须菩提言：“云何五阴不戏，乃至萨云若不戏？”</p>
  <p>佛告须菩提：“五阴无所有，乃至萨云若亦无所有，诸法无所有者皆非戏，以是故，五阴及萨云若皆无有戏。须菩提，菩萨作是学般若波罗蜜者，得上菩萨位。”</p>
  <p>须菩提言：“世尊，诸法所有尚不可得，云何得菩萨位？为用二地，为用佛道乎？持何等行得位？”</p>
  <p>佛言：“菩萨亦不以二道，亦不以佛道也，遍学诸道乃上菩萨位。如第八贤圣遍学诸道，虽在平等地未受果证。菩萨亦如是，皆行诸道得菩萨位，未及萨云若，未得金刚三昧，得功德时乃具足逮萨云若。”</p>
  <p>须菩提言：“世尊，若菩萨遍学诸道尔乃上位者，菩萨为复在第八地取须陀洹道耶？在斯陀含地得斯陀含道，在阿那含地得阿那含道，在阿罗汉地得阿罗汉道，在辟支佛地得辟支佛道，在佛地得佛道耶？此诸道各自异。</p>
  <p>“世尊，云何言菩萨皆当遍学诸道上菩萨位耶？若菩萨于是八地受八道者，是终不然；在菩萨位便逮萨云然者，亦复不然；若菩萨得声闻、辟支佛道至萨云然者，亦复不然。</p>
  <p>“世尊，我当云何知菩萨遍入诸道上菩萨位？”</p>
  <p>佛告须菩提：“如汝所言，菩萨终不于八地得须陀洹及罗汉、辟支佛道以逮萨云若。</p>
  <p>“须菩提，菩萨从初发意常行六波罗蜜，以慧见八地。何等八？净地、性地、四贤圣八地、观地、薄地、无垢地、已办地、辟支佛地。以慧观过于八地，以道慧过菩萨位，过位已以萨云若慧舍诸习绪。</p>
  <p>“须菩提，第八地者是菩萨之忍，须陀洹、斯陀含、阿那含慧及习绪除，亦是罗汉慧观，亦是菩萨、辟支佛慧，亦是菩萨忍，具足声闻、辟支佛道以道慧上菩萨位，以萨云若慧除诸习绪。以是故，须菩提，菩萨当遍具足诸道，尔乃成阿耨多罗三耶三菩阿惟三佛，成阿惟三佛已为众生作道地。”</p>
  <p>须菩提白佛言：“世尊，所说三乘——声闻、辟支佛、佛道，何等为道慧之道？”</p>
  <p>佛言：“当起诸道净于诸道，遍观众生及相貌像尽觉尽知，皆遍知已当教一切分流广化，遍采音声令得大声，遍三千大千刹土当如响相。以是故，菩萨当遍具足诸道，当知道慧悉知众生之意；亦当知泥犁复知泥犁之趣，亦当知众生罪报，当断泥犁缘作罪之报；薜荔、畜生亦当知之，薜荔、畜生缘作报应悉当断之；当知真陀罗、摩睺勒、诸龙阅叉，当知人之因缘、人道果报，亦当知天从四天王上至三十三天，亦当知天人因缘、天人果报，当知三十七品法、三脱门法，亦当知十力，亦当知四禅、四等及四空定、大慈大悲、佛十八法，尽知是已，立诸众生于三乘之道。</p>
  <p>“须菩提，是为菩萨具足道慧，菩萨学是已皆知众生意之所愿，已知所愿如应说法初不断绝。所以者何？普知众生根生死之趣，菩萨当作是行般若波罗蜜，菩萨所可应行法——三十七品所行、二地所行，尽入般若波罗蜜中故。”</p>
  <p>须菩提白佛言：“世尊，诸法及三十七品及道法，是诸法亦不合亦不散，亦无有形亦不见一相，一相者则无相，云何能致道？是法亦不见亦无有形一相，一相者则无相，云何能致道？世尊，譬如虚空，亦无所没，亦无所致。”</p>
  <p>佛言：“如是，如是，须菩提，是空法，亦无所致，亦无所趣。以众生不知法相无所有故，佛为说三十七品及诸法，有所致，有所办。虽尔，须菩提，所有五阴、六波罗蜜、内空、外空及有无空、三十七品、四禅、四等及四空定、四无碍慧、四无所畏、佛十力、十八不共、大慈大悲至萨云若，于贤圣法律亦不合亦不散，亦无有形，亦不可见，亦无有对，一相无相。如来以是故欲度脱众生，以世俗因缘而说是教，非第一最义。是故菩萨当遍学诸道，以慧观随习俗于法中有应用者、不应用者——何等是菩萨应用，何等是菩萨所不应用。罗汉、辟支佛道以慧观学而所不用；以萨云若慧当用诸法，菩萨如是于贤圣法律，当学般若波罗蜜。”</p>
  <p>须菩提白佛言：“世尊，所说贤圣律，贤圣律者为何谓？”</p>
  <p>佛告须菩提：“声闻、辟支佛、菩萨摩诃萨、如来无所著等正觉，亦不与淫怒痴合亦不不合，是我所、非我所亦不合亦不散，亦不狐疑亦不不狐疑，于戒行亦不合亦不散，于欲、于色、于无色界亦不合亦不散，于不黠及顽佷亦不合非不合，凶暴亦不合非不合，于四禅、四等及四空定、三十七品、大慈大悲及有为无为性亦不合亦不散。何以故？以诸法无有形不可见，无有对一相无相。无色不与无色合亦不散，不可见不与不可见合亦不散，无有对不与无对合亦不散，一相不与一相合亦不散，无相不与无相合亦不散。须菩提，是名为贤圣律，亦无形不可得见，亦无对一相无相。是菩萨无相度，菩萨当作是学，作是学已当得诸法无相。”</p>
  <p>须菩提白佛言：“世尊，为不学色、声、香、味、细滑、识法相耶？不学地、水、火、风、空、识相耶？不学六波罗蜜相耶？不学有无空相耶？不学四禅、四等及四空定、三十七品、三脱门相、十力、四无所畏、四无碍慧、佛十八法、大慈大悲、四谛相、贤圣相？不学逆顺十二因缘相耶？不学有为无为性相耶？于是诸法无相亦不学，所作相亦不学，菩萨当云何过于二地上菩萨位？上菩萨位已云何逮萨云若？逮萨云若已云何转法轮？转法轮已云何以三乘法度脱众生？”</p>
  <p>佛告须菩提：“若诸法有相者，菩萨当学诸法相。诸法无形亦不可见，亦无有对一相，一相者则无相，是故菩萨亦不学相，亦不学无相，云何作是问？”</p>
  <p>佛言：“若前有相，后便有相；以前法无相故，后亦无相。是故菩萨亦不学相，亦不学无相。所以者何？有佛无佛，一相性常住如故。”</p>
  <p>须菩提白佛言：“世尊，若诸法非相、非无相，云何为念般若波罗蜜？菩萨若不念般若波罗蜜者，不能过于二地；不过二地者，不能过菩萨位；不能过菩萨位者，不得无所从生；不得无所从生者，不得菩萨神通；不得神通者，不能净佛土教化众生；不净佛土教化众生者，不能逮萨云若；未逮萨云若者，不能转法轮；不能转法轮者，不能安立众生于三乘法，亦不能安立众生于三福地：一者、施，二者、戒，三者、念诸善法。”</p>
  <p>佛言：“如是，如是，须菩提，诸法亦非无相亦非一相，无相之法当云何念般若波罗蜜？须菩提，般若波罗蜜者非菩萨之念，菩萨以无念是为般若波罗蜜相。”</p>
  <p>须菩提言：“世尊，云何无念是般若波罗蜜相？”</p>
  <p>佛言：“于诸法无所念，是为般若波罗蜜相。”</p>
  <p>“云何于诸法无所念？”</p>
  <p>佛言：“不念五阴、六情，是为般若波罗蜜念；不念色、声、香、味、细滑、识法，是般若波罗蜜念；不念不净，是般若波罗蜜念；不念四禅、四等及四空定，是般若波罗蜜念；不念三尊，不念三福，是般若波罗蜜念；不念灭尽，不念安般守意，是般若波罗蜜念；不念无常相、苦相、非我相，不念四颠倒、十二因缘，不念吾我、寿命及知见相，是般若波罗蜜念；不念三脱门，不念三十七品法，是般若波罗蜜念；不念八惟无、九次第禅，不念四禅，是般若波罗蜜念；不念十慧，不念六波罗蜜，不念内外空及有无空，是般若波罗蜜念；不念十力，不念四无所畏、四无碍慧、佛十八法，不念大慈大悲，是般若波罗蜜念；不念须陀洹及罗汉、辟支佛，是般若波罗蜜念；不念萨云若，是般若波罗蜜念；不念断诸习绪，是般若波罗蜜念。”</p>
  <p>须菩提白佛言：“世尊，云何不念五阴，乃至断诸习绪复不念，是般若波罗蜜念？”</p>
  <p>佛言：“菩萨行般若波罗蜜亦不念五阴无所有。何以故？须菩提，诸有相者无有般若波罗蜜念——不念淫怒痴所有，不念无道之处所有。何以故？诸有想者为无般若波罗蜜念，诸有相者为无六波罗蜜。何以故？诸有贪者亦无有六波罗蜜，是名为著诸有。缚著者无有度脱。须菩提，著有者，无有三十七道品念，亦无三脱门念，乃至萨云若亦无念。何以故？缚著于有故。”</p>
  <p>须菩提白佛言：“何等为有？何等为无有？”</p>
  <p>佛言：“有二者为有。”</p>
  <p>“世尊，何等为二？”</p>
  <p>佛言：“五阴相者为二，十二衰相者为二，有佛相者为二，有道相、有为无为相者是则为二。须菩提，一切相乃至无有相是皆为二，道有二便有，已有便有世间众生，不得离生老病死、忧悲勤苦。以是故，须菩提，当知有二者无有六波罗蜜，亦无有道，亦无所逮，亦无所觉，何况能舍五阴及萨云若者？”</p>
  <p>佛告须菩提：“尚无——道念耶！得须陀洹至罗汉、辟支佛道耶！得离诸习绪！”</p>
  <h2>无坚要品第七十五</h2>
  <p>尔时，须菩提白佛言：“世尊，假令有相者，不得顺忍，不得逮觉。若无相者，当得顺忍不？当及声闻八地不？当及辟支佛地不？当及菩萨地不？可得度脱不？能得道念不？能令罗汉、辟支佛习绪除不？能使菩萨得上菩萨位不？上菩萨位已能得萨云若不？得萨云若已能灭诸习绪不？世尊，若无意，若不生意，不起是法相，可逮萨云若不？”</p>
  <p>佛告须菩提：“如是，如是，无有相者亦无有顺忍，亦不能除诸习绪。”</p>
  <p>复问：“世尊，菩萨行般若波罗蜜有相意耶？于五阴有相耶？乃至萨云若有相耶？有淫怒痴相，无有淫怒痴相耶？有六衰，有六衰尽相耶？有近，有近尽相耶？有觉，有觉尽相耶？有爱，有爱尽相耶？有受，有受尽相耶？有有，有有尽相耶？有生，有生尽相耶？有死，有死尽相耶？有忧悲勤苦，有忧悲勤苦尽相耶？有苦，有苦尽相耶？有四谛，有四谛尽相耶？有萨云若，有萨云若尽相耶？有习绪，有习绪尽相耶？”</p>
  <p>佛言：“不也，须菩提，菩萨行般若波罗蜜，亦无有相，亦无无相。须菩提，菩萨顺忍者则无相，是菩萨无有相则为念道，无有有相，无有无相，则是菩萨之果报。”</p>
  <p>佛言：“有相则是菩萨道，无相则逮觉。是故，须菩提，当知诸法所有皆无所有。”</p>
  <p>须菩提白佛言：“世尊，若无所有，云何于无所有中得逮觉，而于诸法得自在？”</p>
  <p>佛告须菩提：“我本为菩萨行六波罗蜜，从第一禅至第四禅，观禅性不念贡高，亦不倚禅，亦不味禅，于四禅事寂静无所悕望，已安足于禅便处于神通——天眼彻视、天耳彻听、意知他人宿命所从来、自识宿命便飞行，虽尔不以是神通贡高，不味不倚于六通无所分别。须菩提，我以应一合相智，成阿耨多罗三耶三菩，便觉四谛，具足如来十力、四无所畏、四无碍慧、佛十八法，处众生于三乘。”</p>
  <p>须菩提白佛言：“世尊，如来云何于无所有中起四禅六通？无所有众生为无所有，如来云何安立众生于三乘？”</p>
  <p>佛告须菩提：“若淫怒痴及余诸非法之事，若有所有、无所有者，我为菩萨时不于有无中起四禅。是故，须菩提，亦不有所有，亦不无所有，是故我初发意行菩萨道时行四禅。”</p>
  <p>佛告须菩提：“若神通中当有所有、无所有者，我终不于神通中觉所有、无所有而成阿耨多罗三耶三菩。以于神通知所有无所有故，成阿耨多罗三耶三菩。”</p>
  <p>须菩提白佛言：“若菩萨于诸法所有无所有，于禅五通成阿耨多罗三耶三菩，云何菩萨于无所有法中，未曾所知能知，未曾所学得学，从是中得成阿耨多罗三耶三菩？”</p>
  <p>佛告须菩提：“菩萨已从过去诸佛所，供养若干佛菩萨，所从诸佛闻：无所有中无有佛、无有辟支佛，无所有中无有罗汉，无所有中无有众贤圣，从无所有中无有毛发许所有。菩萨作是念言：‘无所有中亦无有须陀洹，乃至佛皆无所有。以诸法无所有故，我或成阿耨多罗三耶三菩，我或不成阿耨多罗三耶三菩。假令我当成阿耨多罗三耶三菩者，诸可有行相众生我当立著无相地。’</p>
  <p>“须菩提，诸有菩萨成阿耨多罗三耶三菩者，欲度脱众生故，便习未曾习者，未曾学者、未曾受者便学便受。于诸过去诸佛所学，先学六波罗蜜，劝人令行六波罗蜜，见人行者代欢喜，以布施无贪垢故便得大富，以布施故便守戒便得天上人中尊，以布施故便得三昧，以布施、持戒、忍辱、精进、禅故便得智慧品、解脱品、见解脱慧品，持是诸品及六波罗蜜得过二地上菩萨位，已上位已便净佛土化众生，便逮萨云若转法轮，以三乘度众生。须菩提，菩萨以是先当从檀波罗蜜起，次得诸慧是亦不可得。何以故？无有实故。</p>
  <p>“复次，须菩提，菩萨从初发意以来，自持戒劝人持戒，见人持戒代其欢喜，以持戒得天上人中之豪，贫者以财施之，复以戒、三昧、智慧、解脱、见解脱慧而立之，以五品之德过出二地上菩萨位，度脱众生，便逮未曾所知、所学、所习，皆学知习之。何以故？欲习无所有故。</p>
  <p>“复次，须菩提，菩萨行忍劝人使行，见人行忍代其欢喜，饱足众生以财安立，戒以五品之德过于二地上菩萨位。何以故？所施与亦无有要故。</p>
  <p>“复次，须菩提，菩萨自行精进于善，劝人精进，见人精进代其欢喜，复以财物给足众生，以戒忍辱五品之德，过出二地上菩萨位。何以故？所施亦无有要故。</p>
  <p>“复次，须菩提，菩萨行四禅、四等、四无形定劝人令行，见人行者代其欢喜，以住于禅布施穷乏，教令智慧、解脱、见慧过出二地上菩萨位。何以故？所有者无有要故。</p>
  <p>“复次，须菩提，菩萨从发意以来，行般若波罗蜜以财给足众生，立以于戒、三昧、智慧、解脱、见慧，自行六度劝人令行，见人行者代其欢喜，以沤和拘舍罗过于二地上菩萨位，成阿耨多罗三耶三菩。何以故？无有形故。须菩提，菩萨从是便得本所不学、本所不知、本所不应，皆学，皆知，皆得所应。</p>
  <p>“复次，须菩提，菩萨学诸未曾学者，从初发意以来常有萨云若念，解诸有无之事便念三尊行——常念天，行戒念、施念。”</p>
  <p>佛问须菩提：“云何为念佛？念佛者不以色、痛、想、行、识念。何以故？五阴无有坚要故。无坚要者为无所有，佛念者为无念。</p>
  <p>“复次，须菩提，如来无所著等正觉，不当以三十二相、八十种好念，不当以金色光明念。何以故？佛形无有坚要故。无坚要者为无所有，念佛者为无念。</p>
  <p>“复次，须菩提，如来无所著等正觉，不当戒性、智慧品、三昧品、解脱品、见解脱品，不当以是五品念如来。何以故？以是无有坚实故。无有坚者为无所有，念佛者为无念。</p>
  <p>“复次，须菩提，念如来不以十力念，不以四无所畏念，四等、大慈大悲、佛十八法、四无碍慧——不以是念如来。何以故？无有坚实故。不坚实者无所有，念佛者为无念。</p>
  <p>“复次，须菩提，念如来者不以十二因缘念。何以故？无有坚要。无坚要者为无所有，念佛者为无念。</p>
  <p>“须菩提，菩萨行般若波罗蜜者，当作佛念，以是故知次第学未曾学者、习未曾应者，具足悉应顺至。诸道应作是学，具足三十七品及三三昧，便具足萨云若慧，便应所有无所有，觉不坚固要，便得所有无所有处。</p>
  <p>“须菩提，云何为法念？菩萨行般若波罗蜜，亦不当念善恶法，亦不念当受莂不受莂，亦不当念俗法道法，亦不念有漏无漏法，亦不念贤法愚法，亦不念三界法，亦不念有为无为性法。何以故？诸法无有坚要，无有坚要者为无所有，念法为无所念，学法念以应所有无所有，便逮萨云若，便逮所有无所有处。须菩提，菩萨当作法念。</p>
  <p>“须菩提，菩萨当云何念僧？菩萨从初发意至萨云若，常念僧为无念。如是，须菩提，菩萨当作僧念。</p>
  <p>“须菩提，菩萨云何念戒？行般若波罗蜜，从初发意以来不缺于戒，不差于戒，善摄于戒当念有无。如是念者为顺所应，便逮萨云若无有有无之处。</p>
  <p>“须菩提，云何菩萨念施？所有无所有应施，所可物施及以法施于中不起乱意，亦不念有所施、无所施，虽持身命支节布施，于中亦不起乱意。何以故？无有坚要故。无坚要者则无所有，常念于施至成阿耨多罗三耶三菩。</p>
  <p>“须菩提，菩萨云何当作天念？诸须陀洹生四天上者至于六天，诸生天者无有坚要，无坚要者为无所有。须菩提，当顺是念至成萨云若。须菩提，诸阿那含生于色天及无色天亦无坚要，无坚要者为无所有，菩萨当顺是念至成阿耨多罗三耶三菩。</p>
  <p>“须菩提，菩萨常念六念顺其所应。</p>
  <p>“复次，须菩提，菩萨行般若波罗蜜，欲学所顺所习，欲成诸功德，当学内外空及有无空，当学三十七品、大慈大悲，当学菩萨道行，皆逮有无之要尚无毛发之相，何况有萨云若相？须菩提，是为菩萨行般若波罗蜜得随次第应。”</p>
  <p>须菩提白佛言：“世尊，若诸法所有皆无所有，乃至五阴、六衰无所有，诸性无所有，三十七品无所有，萨云若慧亦当无所有，亦无佛、无法、无比丘僧，亦无有道，亦无果报，亦无著断，亦无逮觉，诸法亦皆无所有。”</p>
  <p>佛告须菩提：“诸法有所有、无所有，可得见不？”</p>
  <p>须菩提言：“不可得，世尊。”</p>
  <p>“须菩提，云何言诸法所有皆无所有，五阴及逮觉耶？”</p>
  <p>须菩提白佛言：“世尊，我于是法无有狐疑，但为当来之世三乘道家，恐或言：‘若诸法所有无所有，阿谁著者？阿谁断者？’不知著断之事，便能败戒、毁戒不知所趣，如是败戒行者，各各趣三恶处。世尊，我不敢有狐疑，我畏当来之世，是故问如来耳。”</p>
  <h2>无倚相品第七十六</h2>
  <p>于时，须菩提白佛言：“世尊，菩萨摩诃萨若诸所有者皆无所有，菩萨为见何等为众生发阿耨多罗三耶三菩？”</p>
  <p>佛告须菩提：“菩萨以所有皆无所有故，能发阿耨多罗三耶三菩。何以故？诸有倚著者难得解脱，有倚相者不得逮觉，亦不能成阿耨多罗三耶三菩。”</p>
  <p>须菩提白佛言：“世尊，无倚相者为有逮觉成阿耨多罗三耶三菩耶？”</p>
  <p>佛言：“逮觉已阿耨多罗三耶三菩则是无所倚，以不别法性故。欲得无所倚逮觉阿耨多罗三耶三菩者，则为欲示一切法性。”</p>
  <p>“世尊，若无所倚者无有逮觉，则无有阿耨多罗三耶三菩，何缘菩萨从第一住至十住耶？何因缘得无所从生法忍？何因有五通及六波罗蜜之德，而受诸法之德，摄取佛国教化众生供养诸佛，一切有至般泥洹？”</p>
  <p>佛言：“无所倚者与五通之报等，与十住等，与六波罗蜜等，及供养诸佛功德等，以是故至般泥洹供养不断。”</p>
  <p>须菩提言：“世尊，无所倚及五通、六波罗蜜有何差别？”</p>
  <p>佛言：“无有差别说有差别。”</p>
  <p>“世尊，云何三事有差别？”</p>
  <p>佛言：“菩萨行般若波罗蜜亦不倚所施，亦不自倚，亦不倚受者，至般若波罗蜜亦无所倚，行神通亦无所倚，行三十七品亦无所倚，行三三昧亦无所倚，教化众生净佛国土亦无所倚，逮觉诸佛法亦无所倚。须菩提，是为菩萨行般若波罗蜜为无所倚。菩萨摩诃萨如是行者，诸魔魔天无能坏者。”</p>
  <p>须菩提言：“世尊，云何菩萨行般若波罗蜜，一意受持六波罗蜜，受四禅、四等、大慈大悲及四空定、四无碍慧、四无所畏、三十七品、总三脱门、佛十种力、佛十八法？云何受持八十种好？”</p>
  <p>佛言：“菩萨行般若波罗蜜，所作施、戒、忍辱、精进及诸禅事，皆以般若波罗蜜行；及三脱门、四等、大慈及三十七品，所作所念皆不离般若波罗蜜；及三三昧、佛十种力、四无所畏、四无碍慧、佛十八法、八十种好，皆不离般若波罗蜜。”</p>
  <p>须菩提言：“世尊，云何菩萨一意行般若波罗蜜，受持六波罗蜜乃至八十种好？”</p>
  <p>“须菩提，菩萨行般若波罗蜜，行六波罗蜜初无二相，乃至八十种好亦无二相。”</p>
  <p>“世尊，云何行六波罗蜜至八十种好，不以二相？”</p>
  <p>佛言：“菩萨行般若波罗蜜，皆悉具足总持诸波罗蜜及三十七品而行布施。”</p>
  <p>须菩提言：“世尊，是事云何？”</p>
  <p>佛言：“菩萨行般若波罗蜜时，不以漏意行檀波罗蜜——于无漏作念言：‘我为是谁所施？何物、受者为谁？’——于是三事无相受念，尔时亦不见意及所施受者，至十八法亦复如是。</p>
  <p>“复次，须菩提，菩萨行檀波罗蜜乃至般若波罗蜜亦无有相，亦不见六波罗蜜。菩萨行般若波罗蜜乃至八十种好亦无有相，亦无所见。”</p>
  <p>须菩提言：“世尊，以无相无所作法，云何得具足六波罗蜜？云何具足三十七品？云何具足三空及十种力？云何具足四无所畏、佛十八法？”</p>
  <p>佛言：“菩萨行般若波罗蜜，以无相施随众生所欲，或索肌肉、妻子、国城、珍宝，所有财谷皆不逆人。作是施时，或有人来问菩萨言‘用是无相布施作为？’，虽有是言‘我续布施不可断绝，持是布施与众生共为阿耨多罗三耶三菩’，亦无相念，亦无施意，亦无物意，亦无受者意，亦不见阿耨多罗三耶三菩意。何以故？所见一切皆悉空故，如是谁为阿耨多罗三耶三菩者？如是作为则是真作，则能净佛国土教化众生，则为行六波罗蜜，则为具足三十七品及三脱门，则为具足佛十八法，如是行者则为不受布施之报。譬如第六天王有所欲者但念即至，菩萨如是但意念诸法皆具足至，以布施之德能供养诸佛，悉能饱满诸天及人，以沤和拘舍罗行檀波罗蜜，安立众生于三乘法，是为菩萨行般若波罗蜜具足檀波罗蜜。”</p>
</body></html>