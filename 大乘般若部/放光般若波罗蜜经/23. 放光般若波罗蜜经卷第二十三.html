<!DOCTYPE html>
<html>
<head>
  <meta charset="utf-8"/>
  <meta name="author" content="无罗叉"/>
  <meta name="author" content="竺叔兰/西晋"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>放光般若波罗蜜经卷第二十三</title>
</head>
<body>
  <h1 class="head">放光般若波罗蜜经卷第二十三</h1>
  <h2>六度相摄品第六十九</h2>
  <p>于是，须菩提白佛言：“菩萨云何行檀波罗蜜而摄尸波罗蜜？”</p>
  <p>佛言：“菩萨布施求萨云然者，身口意常以三事净施众生，是为菩萨布施摄取尸波罗蜜。”</p>
  <p>须菩提白佛言：“菩萨云何布施摄羼波罗蜜？”</p>
  <p>佛言：“菩萨布施时，受者逆骂詈、轻易粗言加之，亦无恚恨之意向也，是为菩萨布施摄羼波罗蜜。”</p>
  <p>“云何菩萨布施摄惟逮波罗蜜？”</p>
  <p>佛言：“菩萨布施时，受者骂之亦复轻易，菩萨持意倍欲布施无所爱惜，常自念言：‘我常当布施，不可废忘须臾之间！常开意施与，不须人来有所索者尔乃与之，常索受者不问远近，是为菩萨布施摄惟逮波罗蜜。”</p>
  <p>“云何菩萨布施摄禅波罗蜜？”</p>
  <p>佛言：“菩萨布施时求萨云然，其意不乱，不求罗汉、辟支佛道，是为菩萨布施摄禅波罗蜜。”</p>
  <p>“云何菩萨布施摄般若波罗蜜？”</p>
  <p>佛言：“菩萨布施时意常念言：‘我所布施如幻如梦，虽行布施，不见众生有增有减，亦不见有得我物者，亦不见不得者。’是为菩萨行檀波罗蜜摄取般若波罗蜜。”</p>
  <p>须菩提白佛言：“世尊，云何菩萨摩诃萨住尸波罗蜜摄取五波罗蜜？”</p>
  <p>佛告须菩提：“菩萨摩诃萨戒身口意，以戒不[扌+此]罗汉、辟支佛地，自住于戒不害众生命，不犯不与取，不犯梵行，不犯十戒。住戒布施，随人所持戒布施，皆与众生共发阿耨多罗三耶三菩，不求罗汉、辟支佛。须菩提，是为菩萨持戒摄取檀波罗蜜。”</p>
  <p>“云何菩萨摄取羼提波罗蜜？”</p>
  <p>佛言：“菩萨行戒，若有人来节节解剥，其意亦无起恨，不瞋不恚倍欢喜言：‘我为得大利，人来节节解我。’是为菩萨住戒摄取羼提波罗蜜。”</p>
  <p>“云何菩萨行戒摄取惟逮波罗蜜？”</p>
  <p>佛言：“菩萨行戒时身口意不懈怠，常作念言：‘从生死中拔诸众生立甘露地。’是为菩萨住戒摄取惟逮波罗蜜。”</p>
  <p>“云何菩萨行戒摄取禅波罗蜜？”</p>
  <p>佛言：“菩萨行戒，从第一禅至第四禅不倚二地，意常念言：‘我住于禅，当度众生。’是为菩萨住戒摄取禅波罗蜜。”</p>
  <p>“云何菩萨行戒摄取般若波罗蜜？”</p>
  <p>佛言：“菩萨行戒，亦不见法有所住止，不见法有以无，不见法过于如者，以般若波罗蜜沤和拘舍罗不堕二地。须菩提，是为菩萨住尸波罗蜜摄取般若波罗蜜。”</p>
  <p>须菩提白佛言：“世尊，云何菩萨行羼波罗蜜摄取檀波罗蜜？”</p>
  <p>佛言：“菩萨行忍从初发意至于道场，一切众生骂詈轻易、节节支解，菩萨以住于忍地者，意常念言：‘虽人不取我，当布施不废须臾！持是功德与众生共发阿耨多罗三耶三菩。’虽作是愿不住二处。何等二处？无有愿相、无有作相。是为菩萨住忍摄取檀波罗蜜。”</p>
  <p>“云何菩萨住忍摄取尸波罗蜜？”</p>
  <p>佛言：“菩萨行忍从初发意坐于道场，初不犯十恶从杀生至邪见，不犯十事奉行十善，意不想念二地，持是功德愿与众生共发阿耨多罗三耶三菩，于三乘意适无所著，是为菩萨住忍摄取尸波罗蜜。”</p>
  <p>“云何菩萨行忍摄取惟逮波罗蜜？”</p>
  <p>佛言：“菩萨行忍起精进意言：‘我当去是百千由旬或百千刹土或无数刹，若有一人不持戒者我当教令持，随其所应以三乘法而度脱之，持是功德与众生共发阿耨多罗三耶三菩。’是为菩萨住忍摄取惟逮波罗蜜。”</p>
  <p>“云何菩萨行忍摄取禅波罗蜜。佛言：“菩萨行忍从第一禅至于四禅所起善意，持是善意发阿耨多罗三耶三菩，所念意如无禅亦无禅者，是为菩萨住忍摄取禅波罗蜜。”</p>
  <p>“云何菩萨行忍摄取般若波罗蜜？”</p>
  <p>佛言：“菩萨行忍从初发意至于道场，观诸法寂，观诸法净，观诸法尽，以净法为证。坐道场已逮萨云然起便转法轮，是为菩萨住忍摄取般若波罗蜜。须菩提，菩萨所摄取，如不取，如不舍。”</p>
  <p>须菩提白佛言：“世尊，云何菩萨行惟逮波罗蜜摄取檀波罗蜜？”</p>
  <p>佛言：“菩萨精进从初发意至于道场，于其中间身口意行，无有须臾食息懈废，持是不懈之意‘我当成阿耨多罗三耶三菩，不得不成’住于精进。为众生故，过百千由旬，从一佛土至一佛国，过百千刹。为一切人故，假令一人未得度者，欲安此人以三乘法而度脱之，亦不见人有得度者。若无有一人能行佛菩萨道者，当以辟支佛事教之。若无有行辟支佛事者，当以十善事教之，趣得一人使入道。检持是法施众生已，复以具足所有布施，持是功德与众生共为阿耨多罗三耶三菩不为二地。是为菩萨住于精进摄取檀波罗蜜。”</p>
  <p>“云何菩萨精进摄取尸波罗蜜？”</p>
  <p>佛言：“菩萨精进从初发意至坐道场，自奉十善劝人令行，见行十善者代其欢喜，住于戒中不愿三界之乐，亦不愿二地。持是功德与众生，共为阿耨多罗三耶三菩，所为无有三念，于去来今不见有作者，是为菩萨住于精进摄取尸波罗蜜。”</p>
  <p>“云何菩萨精进摄取羼波罗蜜？”</p>
  <p>佛言：“菩萨精进从初发意至于道场，若人非人来取菩萨节节支解，作意念言：‘谁割我者？去者是谁？’但念言：‘我得大利，我为众生故受是身，今此众生自来取去。’夫为法御之者，倍当欢喜不当有起，持是功德共与众生为阿耨多罗三耶三菩不为二地，是为菩萨住于精进摄取羼波罗蜜。”</p>
  <p>“云何菩萨精进摄取禅波罗蜜？”</p>
  <p>佛言：“菩萨精进从第一禅至于四禅、四等、四无形禅亦不断亦不著，所生之处但欲救济众生，以六度之法度脱众生，往见诸佛从一佛刹至一佛刹礼敬供养植诸善本，是为菩萨住于精进摄取禅波罗蜜。”</p>
  <p>“云何菩萨精进摄取般若波罗蜜？”</p>
  <p>佛言：“菩萨精进不见五波罗蜜，亦不以相见，亦不以事见，亦不见三十七品，乃至萨云然亦无所见，亦不见诸法，亦不以事见，亦不以相见，亦不为法作巢窟，所语如所作亦无有二，是为菩萨住于精进摄取般若波罗蜜。”</p>
  <p>须菩提白佛言：“世尊，云何菩萨行禅波罗蜜摄取檀波罗蜜？”</p>
  <p>佛言：“菩萨行四禅、四等、四无形禅不以乱意，住于诸禅常行二施——法施、财施，自行二施，复劝助人令行二施，常赞叹二施之德，见人二施常赞叹之代其欢喜，持是功德共与众生为阿耨多罗三耶三菩不为二地，是为菩萨住禅摄取檀波罗蜜。”</p>
  <p>“云何菩萨行禅摄取尸波罗蜜？”</p>
  <p>佛言：“菩萨行禅不生淫怒痴意，亦不生有所害意，但生萨云然行意，持是功德共与众生为阿耨多罗三耶三菩不为二地，是为菩萨住禅波罗蜜摄取尸波罗蜜。”</p>
  <p>“云何菩萨行禅摄取羼波罗蜜？”</p>
  <p>佛言：“菩萨行禅观色如聚沫，观痛如泡，观想如野马，观所作行如芭蕉，观识如幻，作是观已于五阴作无坚固不安想，作是观已念言：‘是中谁有？割剥我者为是谁？色谁？痛谁？想谁？行谁？识谁？’作是观已复自念言：‘既骂詈粗言轻易之，意亦不起恚。尚无起者，谁有骂者？’是为菩萨住禅摄取羼波罗蜜。”</p>
  <p>“云何菩萨行禅摄取惟逮波罗蜜？”</p>
  <p>佛言：“菩萨以四禅趣禅，趣禅之德便得无量之变化，以天耳彻闻二声，意知众生念，自识无数生死之事，以天眼见众生所得报应随行善恶，住五神通从一佛国至一佛国，礼敬供养植诸善本，净佛国土教化众生，持是功德共与众生为阿耨多罗三耶三菩不为二地，是为菩萨住禅摄取惟逮波罗蜜。”</p>
  <p>“云何菩萨住禅波罗蜜摄取般若波罗蜜？”</p>
  <p>佛言：“菩萨行禅不有五阴、六波罗蜜，亦不有三十七品，至萨云然及有为无为性无所有亦无所作，虽无所作亦不生灭。所以者何？有佛无佛，法性常如故，亦不生亦不灭，但有萨云然念、应萨云然行。须菩提，是为菩萨行禅波罗蜜摄取般若波罗蜜。”</p>
  <p>须菩提白佛言：“世尊，云何菩萨行般若波罗蜜摄取檀波罗蜜？”</p>
  <p>佛告须菩提：“菩萨行般若波罗蜜，自于内空不有内空，于外空亦不有外空，自于内外空亦不有内外空，空空，大空，第一义空，有为空，无为空，亦不有空，亦不见空，竟无底空，行空，性空，一切诸法自空。菩萨摩诃萨住此十四空已，亦不见五阴空，以不空亦不知亦不有；亦不见三十七品空，以不空亦不知亦不有；乃至于道亦不见空，以不空亦不见；有为无为之性空，以不空亦不知亦不见。菩萨摩诃萨行般若波罗蜜所作布施，人中天上所有所可布施皆悉见空，受者、与者皆亦空，观贪嫉之意初不能得其便。所以者何？菩萨行般若波罗蜜，无有分别若干念故。从初发意至坐道场，贪嫉之意不生，亦如如来无所著等正觉无贪嫉意也，是故菩萨行般若波罗蜜无贪嫉之意。菩萨摩诃萨所可尊者则般若波罗蜜是，是为菩萨住于般若波罗蜜摄取檀波罗蜜。”</p>
  <p>“云何菩萨行般若波罗蜜摄取尸波罗蜜？”</p>
  <p>佛言：“菩萨行般若波罗蜜，二地之意不能得其便。所以者何？无罗汉、辟支佛意故，索作二地意亦不可得。从初发意至坐道场常住十善，复劝进人使行十善。见人行者亦赞叹之代其欢喜，持是戒意不[扌+此]诸法亦不[扌+此]二地，何况其余？是为菩萨住般若波罗蜜摄取尸波罗蜜。”</p>
  <p>“云何菩萨行般若波罗蜜摄取羼波罗蜜。”</p>
  <p>佛言：“菩萨行般若波罗蜜便生顺忍念言：‘诸法亦无生者，亦无灭者，亦无生死，亦无骂者，亦无割者，亦无剥者，亦无挝捶亦无缚者。’从初发意至坐道场，一切众生若挝若割、刀仗支解，意生念言：‘哀哉！诸法之法，何所骂者？何所挝者？何所割者？’是为菩萨住般若波罗蜜摄取羼波罗蜜。”</p>
  <p>“云何菩萨行般若波罗蜜摄取惟逮波罗蜜？”</p>
  <p>佛言：“菩萨行般若波罗蜜，为众生说法，安立众生于六波罗蜜，立于三十七品，立于三乘之法，立于阿耨多罗三耶三菩，安立众生如，不立于有为无为之法，是为菩萨住般若波罗蜜摄取惟逮波罗蜜。”</p>
  <p>“云何菩萨行般若波罗蜜摄取禅波罗蜜？”</p>
  <p>佛言：“菩萨行般若波罗蜜，除如来三昧，余二地三昧、菩萨三昧皆悉能行，于八惟无形禅、九次第禅能逆顺行三昧已竟，于是三昧起便入师子奋迅三昧。何等为师子奋迅三昧？”</p>
  <p>佛言：“悉总持四禅、无形禅、解脱禅、九次第禅，悉能逆顺入诸三昧。于师子奋迅三昧起便入蒲佉阇三昧逮诸法等。须菩提，是为菩萨摩诃萨住于般若波罗蜜摄取禅波罗蜜。”</p>
  <h2>沤和拘舍罗品第七十</h2>
  <p>尔时，须菩提白佛言：“唯，世尊，菩萨摩诃萨发意以来，为几时能具足，行沤和拘舍罗乃如是？”</p>
  <p>佛告须菩提：“是菩萨摩诃萨发意以来，不可计阿僧祇劫。”</p>
  <p>须菩提言：“世尊，能行沤和拘舍罗菩萨摩诃萨者，为供事几佛？”</p>
  <p>佛告须菩提：“是菩萨已供事如恒边沙佛以来，乃能逮得是沤和拘舍罗。”</p>
  <p>须菩提言：“世尊，是菩萨作何等功德，乃能具足沤和拘舍罗？”</p>
  <p>佛言：“菩萨所作功德，常具足六波罗蜜，于施、于戒、于忍、于进、于禅、于智——于六德中无有不具足者，以是故能行沤和拘舍罗。”</p>
  <p>须菩提言：“世尊，甚奇！甚特！是菩萨所作功德不可计量，乃能逮是沤和拘舍罗。”</p>
  <p>佛言：“如是，如是，须菩提，甚可奇特，乃能具足沤和拘舍罗！</p>
  <p>“譬如日月宫殿，周流四城能有所益；般若波罗蜜亦复如是，遍入五波罗蜜中多所饶益，五波罗蜜因般若波罗蜜而得名字，离般若波罗蜜者亦不得五波罗蜜之名字。</p>
  <p>“譬如转轮圣王，无七宝者亦不得为转轮圣王之名；五波罗蜜离般若波罗蜜者，亦无有名字。</p>
  <p>“譬如无夫之妇无不陵易者；五波罗蜜离般若波罗蜜，魔及魔天无不欲娆者，五波罗蜜不离般若波罗蜜者，魔及魔天无能得其便者。</p>
  <p>“譬如郡国有勇健之士，参知五兵器仗具足常在其处者，邻国怨敌不敢侵近；五波罗蜜不离般若波罗蜜者，诸魔魔天、若旃陀罗人、若顽佷之人、抵突之人、诈称菩萨人，是辈之人无能得其便者。</p>
  <p>“譬如转轮圣王治于世间，诸粟散小王随其教令无敢违者，皆悉随；从五波罗蜜得般若波罗蜜者，便至萨云若。</p>
  <p>“譬如百川千流皆入于恒河已，俱入大海；般若波罗蜜者摄取五波罗蜜，亦复如是。</p>
  <p>“般若波罗蜜者，譬如人之右手无事不为；五波罗蜜者，如人左手佐助右手。</p>
  <p>“譬如众流恒水江河，悉入大海合为一味；五波罗蜜与般若波罗蜜俱入萨云若合为一法，亦复如是。</p>
  <p>“譬如转轮圣王将四种兵，圣王出时紫金轮转常在前导，若圣王意欲得宝时轮则为住，圣王取宝毕竟有所施与，其事讫竟轮尔乃去，若众人未遍不足轮不为转；般若波罗蜜导五波罗蜜至萨云若终不动转。</p>
  <p>“譬如转轮圣王所有七宝，三宝常导在前——一者金轮、二者主兵臣、三者主藏臣；般若波罗蜜常导五波罗蜜至萨云若，住般若波罗蜜亦不念言‘五波罗蜜常随从我’，檀波罗蜜、尸波罗蜜、羼波罗蜜、惟逮波罗蜜、禅波罗蜜亦不作念‘我当随从般若波罗蜜’。何以故？自空，无所能作，无所能为，如热时之焰。”</p>
  <p>须菩提白佛言：“世尊，云何诸法空？云何菩萨行六波罗蜜逮得阿耨多罗三耶三菩？”</p>
  <p>佛报言：“菩萨行六波罗蜜意念言：‘以三界众生皆著四颠倒，当以沤和拘舍罗而度脱之。我当为众生故行六波罗蜜，为众生故舍意所作内外所有布施，布施时念言：我无所一施。何以故？所有财物及身会当坏故。’菩萨作是观者便具足檀波罗蜜。</p>
  <p>“为众生故不听恶戒，‘我亦不应犯十恶事，我亦不应堕于二地。’菩萨作是观便具足尸波罗蜜。</p>
  <p>“为众生故意常不恚乱，是为菩萨具足羼波罗蜜。</p>
  <p>“为众生故至阿耨多罗三耶三菩终不懈怠，是为菩萨具足惟逮波罗蜜。</p>
  <p>“为众生故至阿耨多罗三耶三菩终不乱意，是为菩萨具足禅波罗蜜。</p>
  <p>“为众生故至阿耨多罗三耶三菩初不离于智慧，是为菩萨具足般若波罗蜜。何以故？不可以异法度脱众生，唯当以智慧之事度脱众生耳。以是故，菩萨当习行般若波罗蜜。”</p>
  <p>须菩提白佛言：“世尊，若诸波罗蜜无有差特者，云何般若波罗蜜于五波罗蜜中最尊最胜？”</p>
  <p>佛言：“如是，如是，诸波罗蜜无有差别。虽无差别者，要五波罗蜜从般若波罗蜜而得名字，因般若波罗蜜故五波罗蜜各得名字。须菩提，譬如须弥山若干种杂色，至须弥山者皆与须弥山同色无复别异；五波罗蜜因般若波罗蜜而得名字入萨云然，与般若波罗蜜合亦无差特，以入般若波罗蜜亦无若干字，亦无檀之名字，亦无尸、羼、惟逮、禅，亦无是名。何以故？诸波罗蜜亦无有形故，以是无有差别。”</p>
  <p>须菩提白佛言：“世尊，所逮至处无有差特，云何般若波罗蜜于五波罗蜜中最尊最上？”</p>
  <p>佛言：“如是所逮至处无有差别——以世俗生死故知有六波罗蜜，为世俗施耳，而众生不知——亦不起灭，亦不生死，众生及诸法无有边际亦无底。是故，须菩提，般若波罗蜜于五波罗蜜而最上尊。譬如阎浮提众母人中玉女宝最第一，般若波罗蜜于诸波罗蜜中最上。”</p>
  <p>须菩提言：“世尊，是谁之威神，令般若波罗蜜于五波罗蜜中为最尊上？”</p>
  <p>佛告须菩提：“以般若波罗蜜总持诸善功德之法，以无处所住于萨云若。”</p>
  <p>须菩提言：“世尊，般若波罗蜜，颇有所取、有所舍耶？”</p>
  <p>佛言：“般若波罗蜜于诸法无所取亦无所放。何以故？诸法亦无所持亦无所放。”</p>
  <p>“世尊，般若波罗蜜，不持何法？不舍何法？”</p>
  <p>佛言：“般若波罗蜜，亦不取五阴亦不舍五阴，及三十七品乃至于道亦不取亦不舍。”</p>
  <p>“世尊，云何不取五阴亦不取道？”</p>
  <p>佛言：“不念五阴亦不念道，是故无所取。”</p>
  <p>须菩提言：“世尊，是事云何，不念五阴，乃至于道亦复不念？云何当得增益功德？若不增益功德，云何得具足诸波罗蜜？若不具足诸波罗蜜，云何逮萨云若？”</p>
  <p>佛告须菩提：“以不念五阴，以不念萨云若故，便得增益功德逮得萨云然。何以故？以不念五阴，以不念道，以是故便逮得道。”</p>
  <p>“世尊，何以故不念五阴，不念道？”</p>
  <p>佛言：“以念故便著欲界、形界、无形界，以无所念故便得无所著，是故菩萨行般若波罗蜜，亦无所近，亦无所著。”</p>
  <p>“世尊，菩萨行般若波罗蜜，如是为无所住？”</p>
  <p>佛言：“如是，菩萨作如是行般若波罗蜜者，亦不住于五阴，亦不住萨云若。”</p>
  <p>“世尊，何以故不住？”</p>
  <p>佛言：“以无所入故不住。何以故？亦不见法有所住、有所入者。菩萨行般若波罗蜜无所入便应无所住。菩萨作是住，作是行，则为行般若波罗蜜，则为住般若波罗蜜。</p>
  <p>“若有言‘我行般若波罗蜜，我念般若波罗蜜’者，则为远离般若波罗蜜已；以远离般若波罗蜜者，则为远离五波罗蜜，则为远离萨云若已。何以故？般若波罗蜜无所入，亦无有能入般若波罗蜜者。何以故？无有形可入处故。</p>
  <p>“若菩萨于般若波罗蜜有知者则为已堕；于般若波罗蜜堕者，则为于诸法已堕；若复作念般若波罗蜜、受持五波罗蜜并使持萨云若者，则复为已堕，为不行般若波罗蜜，不能成阿耨多罗三耶三菩。</p>
  <p>“若复生念言‘于是般若波罗蜜中受阿耨多罗三耶三菩记莂’者则复已堕，于般若波罗蜜堕者，不得阿耨多罗三耶三菩。</p>
  <p>“若复作念‘我当因般若波罗蜜，行五波罗蜜，行于大慈’则复为堕，堕者亦不能成五波罗蜜，亦不能成大慈。</p>
  <p>“若复作念‘如诸如来于诸法无受无所行，自然得逮觉’，持是教授众生则复为堕。所以者何？如来者于诸法无所逮觉，是故不处法，何况有法可逮觉者？是者不然。”</p>
  <p>须菩提白佛言：“菩萨当云何行般若波罗蜜而无是瑕隙？”</p>
  <p>佛告须菩提：“菩萨行般若波罗蜜者，当念言：‘是诸法无所有，无所有法中，法无所取，亦无所逮觉。’如是行者为行般若波罗蜜。若欲入无所有法者则离般若波罗蜜。何以故？般若波罗蜜无所入亦无有入者。”</p>
  <p>须菩提言：“世尊，若般若波罗蜜不离般若波罗蜜，檀波罗蜜不离檀波罗蜜，乃至萨云若不离萨云若，若不离云何入般若波罗蜜？乃至萨云若云何有入？”</p>
  <p>佛言：“菩萨行般若波罗蜜，亦不入五阴，亦不[扌+此]五阴，亦不非五阴，乃至萨云若亦复如是；亦不言五阴有常无常、有苦有乐、有我无我、有空有寂，乃至萨云若亦复如是。有常无常、苦乐、吾我、空寂，是法亦不入有形，亦不入无形。</p>
  <p>“须菩提，菩萨行六波罗蜜，行萨云若，譬如转轮圣王出时四种兵皆随从，五波罗蜜皆随从般若波罗蜜，至萨云若住。譬如善御驾驷初不失辙，般若波罗蜜御五波罗蜜，顺至萨云若。”</p>
  <p>须菩提白佛言：“何等是菩萨道？何等是非道？”</p>
  <p>佛报言：“声闻、辟支佛道非菩萨道，萨云若者是菩萨道。”</p>
  <p>须菩提白佛言：“世尊，般若波罗蜜者，为诸菩萨兴大事也，乃能分别是道非道。”</p>
  <p>佛言：“如须菩提所说，般若波罗蜜者为不可计阿僧祇众生兴。虽赞叹行事，不受五阴亦不受二地。般若波罗蜜者众生之御，御众生令至萨云若，不与二地作御。是故般若波罗蜜，于诸法无所生、无所灭，以法性等故。”</p>
  <p>须菩提白佛言：“世尊，若般若波罗蜜不生诸法，亦不灭诸法，菩萨云何行六波罗蜜？”</p>
  <p>佛言：“因萨云若故，念六波罗蜜，持是功德与众生共为阿耨多罗三耶三菩。菩萨持是功德求阿耨多罗三耶三菩，便具足六波罗蜜念。菩萨所行慈，则为萨云然。菩萨有离六波罗蜜者，则为离萨云若。以是故，菩萨欲得阿耨多罗三耶三菩者，当学六波罗蜜具足诸善功德，乃逮萨云若，是故菩萨当行六波罗蜜。”</p>
  <p>“世尊，菩萨云何习六波罗蜜？”</p>
  <p>佛言：“菩萨当作是观，五阴不习亦不不习，乃至萨云若亦复如是。菩萨当作是习六波罗蜜。</p>
  <p>“复次，须菩提，菩萨不习住于五阴，乃至萨云若亦不习住。何以故？五阴及萨云若无所住故。菩萨欲成阿耨多罗三耶三菩，当习无所住。须菩提，譬如士夫欲得甘果，便种果树，深埋栽根，随时溉灌，令得润泽萌芽得生，便有枝叶华实而得食之；菩萨欲得阿耨多罗三耶三菩者，当学六波罗蜜，以六波罗蜜摄取众生，度脱众生。是故，须菩提，菩萨欲独步于三界，欲净佛土，欲坐道场者，欲转法轮者，当学六波罗蜜。”</p>
  <p>须菩提白佛言：“世尊，当学般若波罗蜜耶？”</p>
  <p>佛言：“如是，当学。”</p>
  <p>佛言：“欲于诸法中自在，当学般若波罗蜜。何以故？般若波罗蜜于诸法中独步故。般若波罗蜜者诸法之面，譬如大海为万川四流作面。诸欲学萨云若，当学般若波罗蜜。是故菩萨当学六波罗蜜，当学萨云若。譬如善射之人，执持弓箭不畏怨敌，菩萨行般若波罗蜜不畏魔及魔天。是故菩萨欲得阿耨多罗三耶三菩者，当学般若波罗蜜。有行般若波罗蜜者，过去、当来、今现在诸佛皆悉念之。”</p>
  <p>须菩提白佛言：“世尊，云何菩萨行六波罗蜜为诸佛所念？”</p>
  <p>佛言：“所念不有六波罗蜜故念，不有萨云若故念，作是住者为诸佛所念。</p>
  <p>“复次，须菩提，亦不以五阴故念，不以乃至萨云若故念。”</p>
  <p>须菩提言：“世尊，菩萨所学甚多，如无所学。”</p>
  <p>佛言：“如是，多有所学亦无所学。何以故？不见有法菩萨当可学者。”</p>
  <p>须菩提言：“世尊，所说法多少菩萨皆当受行。菩萨欲得阿耨多罗三耶三菩者，六波罗蜜事若多若少皆当受行，当坚持，常当观念令意不转。菩萨于六波罗蜜皆当尽学，于诸法多者少者亦当尽学知。”</p>
  <p>须菩提言：“世尊，云何诸法多少尽当知诸法？”</p>
  <p>佛言：“五阴如、萨云若如，以知五阴及萨云然如者，便知得诸法多少。”</p>
  <p>“世尊，云何得知五阴如、萨云若如——亦不知生，亦不知灭，亦不知耗，常住不变？”</p>
  <p>佛言：“观真际故，便知诸法多少。”</p>
  <p>“世尊，云何为观真际？”</p>
  <p>佛言：“真际者非际，菩萨于非际学，便知诸法多少；以知法性，便知诸法多少；知色性法性无有断绝，便知诸法多少。”</p>
  <p>须菩提言：“世尊，云何知诸法多少？”</p>
  <p>佛言：“诸法不偶非不偶。”</p>
  <p>“世尊，何等法不偶非不偶？”</p>
  <p>佛言：“五阴不合亦不不合，乃至有为性、无为性亦不合亦不不合。所以者何？是法亦无形可得合者非不合者。何以故？所有者皆无所有，亦不合亦不散，当作是知诸法。”</p>
  <p>须菩提言：“世尊，菩萨从初发意至于十住，皆当作是学计校，然后皆知诸法多少。菩萨利根者所入，非钝根者所入，非中间者所入，非多少者所入。欲学入是法者，非懈怠者所入，非希望者所入，是精进者所入，强识者所入，是阿惟越致逮萨云若者所入，受六波罗蜜所教便入萨云若。菩萨行般若波罗蜜者，若魔事起能觉能灭，欲得沤和拘舍罗者，当学般若波罗蜜。菩萨行般若波罗蜜时，若念若入时，十方现在诸佛皆念是菩萨。去来今诸佛皆于般若波罗蜜中出生，菩萨行般若波罗蜜当作是念：‘去来今诸佛所逮法，我亦当逮。’菩萨行般若波罗蜜者当作是习，如是习者疾得阿耨多罗三耶三菩，是故菩萨不当离萨云若念。</p>
  <p>“大千刹土其中众生，皆教令行六波罗蜜，尽令得须陀洹及罗汉至辟支佛，不如是菩萨行般若波罗蜜如弹指顷。何以故？五波罗蜜、须陀洹及罗汉、辟支佛道皆于中出生故，诸去来今诸佛皆亦于中出生。一恒边沙其中众生悉教令布施至声闻、辟支佛，不如菩萨念般若波罗蜜应萨云若，念般若波罗蜜应萨云若，念一日至百日、若至百劫。何以故？用诸如来皆于中出，立于檀教及罗汉、辟支佛教故。</p>
  <p>“若有菩萨如般若波罗蜜教住，当知是如来所念阿惟越致菩萨，当知是菩萨已行六波罗蜜，已逮沤和拘舍罗，已供事若干佛，已得真知识，已得具足十八空，已成四无碍慧，已得六通，已住童男清净之行满足诸愿；当知是菩萨不离诸佛，不离诸善功德，不离诸佛之刹，不失辩才已得总持，诸根具足记莂成就；当知是菩萨三界八难诸处永绝；知是菩萨善入众事，善入无字义，亦善于言亦善于默，亦善多言亦善一言，善诲于男，善诲于女，善于五阴，善于泥洹，善于法相，善于有为无为之性，善于有无，善于此彼，善于合散，善于不合不散，亦善于如，亦善于净法，亦善于有缘无缘，善于五阴，善于六衰，善于十八性，善于四谛，善于十二缘起，亦善于禅，亦善于四禅，亦善于四无形禅，亦善于六波罗蜜，善于三十七品，善于萨云若，善于有为无为性，亦善于身，亦善无身，亦善于五阴念乃至萨云若，亦善于念，善于五阴自空乃至于道，善于道空，善于信道空，善于不信道空，善于起灭，善于一定住无复有变，亦善于淫怒痴，亦善无淫怒痴，善于正见，善于不正见，亦善于邪见，亦善于不邪见，亦善于诸见，善于名色，善于所作，善于尊事，亦善于相，亦善于苦，亦善于集，亦善于尽，亦善于道，善于泥犁，善于薜荔，善于畜生，亦善于三恶趣，亦善于人，亦善于人趣，亦善于天趣，亦善于声闻、辟支佛，亦善于声闻、辟支佛道，亦善于萨云若，亦善于萨云若道，亦善于力，亦善于具足力，善于平知，善于微知，善于厌知，善于大智，善于无涯底智，善于去来今三世之慧，亦善于权，善察众生，亦善于义，亦善于解，善断于三恶处。”</p>
  <p>佛告须菩提：“是为菩萨摩诃萨行般若波罗蜜、念般若波罗蜜、入般若波罗蜜之德。”</p>
</body></html>