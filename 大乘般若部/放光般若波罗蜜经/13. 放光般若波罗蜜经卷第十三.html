<!DOCTYPE html>
<html>
<head>
  <meta charset="utf-8"/>
  <meta name="author" content="无罗叉"/>
  <meta name="author" content="竺叔兰/西晋"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>放光般若波罗蜜经卷第十三</title>
</head>
<body>
  <h1 class="head">放光般若波罗蜜经卷第十三</h1>
  <h2>照明品第四十一</h2>
  <p>舍利弗白佛言：“世尊，是般若波罗蜜耶？”</p>
  <p>佛言：“是，舍利弗。”</p>
  <p>舍利弗言：“世尊，般若波罗蜜者作照明故。</p>
  <p>“世尊，般若波罗蜜者至竟清净故。</p>
  <p>“世尊，般若波罗蜜者为有名字。</p>
  <p>“世尊，般若波罗蜜者于三界无点污。</p>
  <p>“世尊，般若波罗蜜者除诸垢冥。</p>
  <p>“世尊，般若波罗蜜者于三十七品之最尊上。</p>
  <p>“世尊，般若波罗蜜者，安隐诸灾患恐怖者。</p>
  <p>“世尊，般若波罗蜜者，为五荒见蔽者作明故。</p>
  <p>“世尊，般若波罗蜜者，无际众生入邪径者而作正导。</p>
  <p>“世尊，般若波罗蜜者萨云若，是能除诸习绪。</p>
  <p>“世尊，般若波罗蜜者菩萨之母，生诸佛法故。</p>
  <p>“世尊，般若波罗蜜者不生不坏，从有名至竟空故。</p>
  <p>“世尊，般若波罗蜜者离于生死亦无所灭，不与作本故。</p>
  <p>“世尊，般若波罗蜜者受诸孤穷者，为作珍宝施故。</p>
  <p>“世尊，般若波罗蜜者具足初无能伏者。</p>
  <p>“世尊，般若波罗蜜者三转十二事而转法轮，亦无能转者，所转终不动还故。</p>
  <p>“世尊，般若波罗蜜者能现种种之本及所有，无所有空故。</p>
  <p>“唯，世尊，当云何住般若波罗蜜？”</p>
  <p>世尊报言：“当如世尊住。舍利弗，礼般若波罗蜜，当如礼世尊。何以故？般若波罗蜜者则是世尊，世尊与般若波罗蜜无有别，般若波罗蜜则是世尊，世尊则是般若波罗蜜。诸佛世尊因般若波罗蜜而得名字，菩萨、辟支佛、阿罗汉至须陀洹皆因般若波罗蜜得其名字，十善、四禅、四等、四空定、五通、内外空及有无空、三十七品、佛十种力及十八法乃至萨云若，皆因般若波罗蜜出生。”</p>
  <p>于是，释提桓因意念：“何因尊者舍利弗乃生是问？”</p>
  <p>释提桓因便问舍利弗言：“尊者，何缘乃生是问？因何事有是问？”</p>
  <p>舍利弗报言：“拘翼，菩萨摩诃萨沤和拘舍罗，为般若波罗蜜所护持，及诸过去、当来、今现在诸佛世尊，从初发意以来至法欲尽，于其中间所作善本，尽持作萨云若。拘翼，是故菩萨摩诃萨持般若波罗蜜过五波罗蜜上。</p>
  <p>“拘翼，譬如人生盲，或百人、或千人、或万人欲有所至，若欲入城而无有导，终不能有所至。拘翼，是五波罗蜜为如盲者，离般若波罗蜜如盲者无导，亦不能具足至道，亦不能成萨云若。五波罗蜜为般若波罗蜜所护，如盲者得眼目。般若波罗蜜护五波罗蜜，令五波罗蜜各得名字。”</p>
  <p>释提桓因语舍利弗：“如所言五波罗蜜因般若波罗蜜得名字者，五波罗蜜但有名而无度？”</p>
  <p>舍利弗言：“如是，拘翼，五波罗蜜因般若波罗蜜而得名字，五波罗蜜但有名无有度也。菩萨住于般若波罗蜜者，为已具足五波罗蜜，是故般若波罗蜜于五波罗蜜，为最上化、妙化、无比之化。”</p>
  <p>舍利弗白佛言：“世尊，当云何入般若波罗蜜中？”</p>
  <p>佛言：“如入五阴当作是入般若波罗蜜，如入五波罗蜜当作是入般若波罗蜜，如入内外空及有无空，如入三十七品、佛十种力及十八法，如入萨云若，如入诸法，当作是入般若波罗蜜中。”</p>
  <p>舍利弗言：“世尊，云何入五阴如入般若波罗蜜？云何如入诸法作是入般若波罗蜜？”</p>
  <p>佛言：“于五阴无所生、无所得、无取无舍、无所坏，当作是入般若波罗蜜。于诸法无所生、无所得、无取无舍亦无所坏，是为入般若波罗蜜。”</p>
  <p>舍利弗言：“作如是入般若波罗蜜，为及何法？”</p>
  <p>佛言：“于诸法无所及是乃为般若波罗蜜名号。”</p>
  <p>“世尊，不逮何法？”</p>
  <p>佛言：“不逮善法，亦不逮恶法，亦不逮道法，亦不逮俗法，亦不逮有漏无漏法，亦不逮有为无为法。何以故？般若波罗蜜之兴，亦不为希望起，以是故于诸法无所及、无所逮。”</p>
  <p>释提桓因白佛言：“云何，世尊，是般若波罗蜜为不逮萨云若？”</p>
  <p>佛言：“如是，拘翼，般若波罗蜜不逮萨云若，亦不逮亦不有。”</p>
  <p>“世尊，云何亦不逮亦不有？”</p>
  <p>佛言：“般若波罗蜜者，亦不以字，亦不以想，亦不以生死。”</p>
  <p>释提桓因言：“世尊，亦不以字，亦不以想，亦不以生死，云何为逮？”</p>
  <p>佛言：“如不入、亦不受、亦不舍、亦不住，作是及如不及。拘翼，般若波罗蜜，如是逮诸法如无所逮。”</p>
  <p>释提桓因白佛言：“世尊，般若波罗蜜之兴，甚奇甚特！于诸法无所生、无所有、无所倚、无所坏。”</p>
  <p>须菩提白佛言：“若菩萨行般若波罗蜜，为逮诸法不逮诸法，菩萨闻是或恐或怖，便离般若波罗蜜。”</p>
  <p>佛言：“如是，菩萨闻是或能恐怖。若有行般若波罗蜜菩萨，或作是念言：‘般若波罗蜜空，般若波罗蜜无有坚固，般若波罗蜜侵欺人。’作是念者便能远离般若波罗蜜，以是因缘菩萨便远离般若波罗蜜。”</p>
  <p>须菩提白佛言：“信般若波罗蜜者，为不信何等法？”</p>
  <p>佛言：“信般若波罗蜜，为不信色，为不信痛、想、行、识，为不信六情，不信色、声、香、味、细滑、法，为不信十八性及十二因缘乃至五波罗蜜，亦不信内外空及有无空，亦不信三十七品及十八法、佛十种力，不信须陀洹至罗汉、辟支佛，亦不信阿耨多罗三耶三菩，亦不信萨云若。”</p>
  <p>佛告须菩提：“若不有五阴及萨云若者，为不信般若波罗蜜。以是故，须菩提，信般若波罗蜜者，为不信五阴诸法及萨云若。若不有五阴及诸法者，为不信般若波罗蜜。信般若波罗蜜者，为不信诸法。”</p>
  <p>须菩提白佛言：“世尊，般若波罗蜜者为大度。”</p>
  <p>佛言：“于意云何？何以知般若波罗蜜为大度？”</p>
  <p>须菩提言：“般若波罗蜜，亦不使五阴大，亦不令五阴小，亦不使五波罗蜜大，亦不令五波罗蜜小，从内外空至有无空亦不令大亦不使小，三十七品、佛十八法亦不令大亦不令小，至道及佛法亦不令大亦不令小，亦不聚五阴亦不散五阴，乃至佛法亦不聚亦不散亦不平相，五阴亦不不平相，乃至佛法亦不平相亦不不平相，亦不广五阴亦不狭五阴，乃至佛法亦不广亦不狭，亦不使五阴强亦不使弱，乃至佛法亦不强亦不弱。世尊，以是故，般若波罗蜜为菩萨之大度。</p>
  <p>“世尊，若新发意菩萨未习六波罗蜜者，闻是五阴及六波罗蜜无所增减、无有广狭，闻是语者或能不行般若波罗蜜。何以故？不以般若波罗蜜故，五阴及佛法有大有小；不以般若波罗蜜故，五阴及佛法有强有弱。</p>
  <p>“世尊，行般若波罗蜜，欲求大小五阴，欲强弱佛法，是为大累。何以故？道初无有累想。何以故？众生不生，般若波罗蜜不生，当作是见，当作是知，五阴亦不生，佛法亦不生。当作是观，观般若波罗蜜所有，如观众生所有；观般若波罗蜜所有，当如观五阴所有；观佛所有，当如观般若波罗蜜所有；观般若波罗蜜无所有，亦如观五阴无所有；观般若波罗蜜无所有，如观佛无所有；观般若波罗蜜无所有，如观众生亦无所有；观般若波罗蜜寂，观众生亦寂；观般若波罗蜜寂，观佛法亦寂，观五阴亦寂；观般若波罗蜜亦寂，观般若波罗蜜亦无有绪。当知众生亦无有绪，五阴及佛法亦无有绪，般若波罗蜜亦无有绪。般若波罗蜜不可思议，当知众生亦不可思议，五阴亦不可思议，及佛法亦不可思议。众生不败坏，当知般若波罗蜜亦不坏败。众生不逮阿惟三佛，当知般若波罗蜜亦不逮阿惟三佛，当知五阴亦不逮阿惟三佛，佛亦不逮阿惟三佛。众生力不具足，当知般若波罗蜜力不具足，五阴力不具足，佛力亦不具足。以是世尊大度者，是菩萨摩诃萨般若波罗蜜。”</p>
  <h2>泥犁品第四十二</h2>
  <p>舍利弗白佛言：“唯，世尊，菩萨摩诃萨解般若波罗蜜者，为从何所来而生是间？发阿耨多罗三耶三菩为几何间？为更见供养几如来？行六波罗蜜为几时？云何解般若波罗蜜导入深义？”</p>
  <p>佛告舍利弗：“是菩萨摩诃萨供养十方诸如来无所著等正觉，从彼来生是间。是菩萨从发意以来不可计阿僧祇劫，行六波罗蜜亦不可计，来到是间，从是以来不可复计，常供养诸佛而来生是间。是辈菩萨见般若波罗蜜时，如见世尊无有异。若闻般若波罗蜜时，如闻世尊所说亦无有异。是菩萨摩诃萨解般若波罗蜜导入深义，不以想入、不以二入而无所倚。”</p>
  <p>须菩提白佛言：“世尊，般若波罗蜜可得见闻不？”</p>
  <p>佛言：“不可得见闻。何以故？须菩提，般若波罗蜜者亦非见事亦非闻事，般若波罗蜜者亦无所闻亦无所见，以诸法聋故；五波罗蜜者亦不见亦不闻，以诸法聋故；内外空及有无空无所闻无所见，以诸法聋故；三十七品、十种力、十八法无所见无所闻，以诸法聋故。须菩提，道及佛亦无所见无所闻，亦如聋法故。”</p>
  <p>须菩提白佛言：“菩萨摩诃萨学般若波罗蜜久如当与般若波罗蜜相应。”</p>
  <p>佛语须菩提：“是事应当分别：</p>
  <p>“须菩提，有因缘令菩萨适发意便应深般若波罗蜜，以沤和拘舍罗不见诸法荣冀，终不诽谤，终不离六波罗蜜，终不离诸佛世尊。若复欲作诸善之本供养承事诸佛世尊者，即如意愿从一佛国至一佛国，终不复受母人胎生，终不离五通，不与诸垢相近，亦不与声闻、辟支佛意相近，教化众生净佛国土。菩萨如是行者为应深般若波罗蜜。</p>
  <p>“须菩提，复有善男子、善女人行菩萨道者，见无央数不可计阿僧祇诸佛，行六波罗蜜而有所倚，闻说深般若波罗蜜便弃舍去。如是菩萨更生慢意，便离诸佛世尊，便不得闻深般若波罗蜜。”</p>
  <p>佛语须菩提：“不乐闻深般若波罗蜜者，今亦在是会中坐。何以故？是善男子、善女人行菩萨道时，从本闻深般若波罗蜜不乐舍去，用是故今闻深般若波罗蜜，不乐复欲舍去。与身口意不和，积无黠之罪，以是罪重故拒逆深般若波罗蜜。拒逆深般若波罗蜜者，为拒逆过去、当来、今现在诸佛萨云若已，以逆萨云若罪故断萨云若，用断萨云若罪故当入泥犁中见煮，无央数百千岁从一泥犁出复至一泥犁，至劫尽火烧时，当复至他方大泥犁中，他方劫尽当复从他方一泥犁中复至一他方泥犁中，如是遍诸他方泥犁，以用是断法罪故当复更来生是间泥犁中，当受泥犁中剧痛之罪，至劫尽当堕他方畜生中；如是展转遍堕十方诸畜生中，从畜生中出当生炎楼，受薜荔形极剧勤苦；如是久后才得为人，所生之处常当生盲家，或生杀人家，或生渔猎家、屠杀家，或生下贱乞丐人家，或盲，或聋，或无手足，或喑哑不能言，受是罪已当复生边地无佛、无法、无弟子处。作是断法者皆当具足受是上罪。”</p>
  <p>舍利弗白佛言：“是断法者为入五无间罪。”</p>
  <p>佛言：“如是断法之罪不可具说。说是般若波罗蜜时，若断他人言：‘是非律，是非尊教，是非如来无所著等正觉之教。’自不修学，复断他人令远离之，自丧其意复丧他人意，自毒其意复毒他人意，为自亡失复亡失他人，自不解深般若波罗蜜而弃舍去，复教他人令远离之。</p>
  <p>“舍利弗，是曹之人尚不当闻其音声，何况当与共从事而同处坐起？何以故？当知是辈人法中之大患，当知是人为堕衰冥。若闻是辈人所说有信受者，亦当复受不测之罪。舍利弗，断般若波罗蜜之人，当知是为法中之大病。”</p>
  <p>舍利弗言：“世尊，是谤法之人在所生处受其身形，宁可说不？”</p>
  <p>佛言：“置是谤法之人所生受形。何以故？是人傥闻其身热血从口中出，其人愁忧或病、或死、或痿黄，熟受是苦痛糜死之罪。若使无是辈罪者，世尊终不使舍利弗发是问也。有如是病者所受身形，以是故如来不为舍利弗说。”</p>
  <p>舍利弗言：“世尊，当说是断法之人所受身形。世尊，所说者当为后世而作大明。”</p>
  <p>佛言：“我属所说诽谤断法所可受罪，所更泥犁展转劫数，受畜生身、受薜荔形所更劫数，以受人身盲、聋、喑哑、下贱、乞丐所更如是，则为后世作大明。已闻是教者，则不敢复断法诽谤。”</p>
  <p>舍利弗言：“世尊，善男子、善女人各当自念：‘我闻是语其心恐怖，我终不敢有是辈事，尽我形寿终不敢断法诽谤。如彼我若诽谤，或堕恶处勤苦如是。’”</p>
  <p>须菩提白佛言：“世尊，若善男子、善女人常当摄身口意行，意当念言：‘我等不当受是坏法之罪，不见如来而不见法、不见众僧，或生无佛处，或堕贫家，或生拒突不闻法处。’”</p>
  <p>须菩提白佛言：“世尊，以口行故便受坏法深重之罪耶？”</p>
  <p>佛言：“如是，以口过故便受坏法深重之罪。须菩提，当来之世或有愚人，于善法教为我作沙门，反诽谤远离深般若波罗蜜。诽谤远离深般若波罗蜜者，为已诽谤诸如来无所著等正觉之道；已诽谤如来道者，则为诽谤远离过去、当来、现在诸佛萨云若；已诽谤萨云若者，则为远离法；已远离法者，则为远离僧；已远离僧者，则为远离世间正见；已远离正见者，则为远离三十七品、萨云若已；离萨云若者，则为受不可计阿僧祇劫之罪身；受是罪身者，则为受不可计阿僧祇劫愁悲苦恼。”</p>
  <p>须菩提白佛言：“世尊，愚痴之人远离深般若波罗蜜为有几事？”</p>
  <p>佛言：“有四事。何等为四？一者、为魔所使；二者、不信不解，深法不爱不乐；三者、与恶知识相得，不应顺行，入于五阴，以是三事远离深法；四者、是愚痴人多行瞋恚，喜自贡高訾蔑他人。以是四事故，愚痴之人远离深般若波罗蜜。”</p>
  <p>须菩提白佛言：“深般若波罗蜜难了。何以故？解不随顺，不应善本，恶友相得。”</p>
  <p>佛言：“如是，须菩提，如汝所言。”</p>
  <p>须菩提复白佛言：“世尊，云何深般若波罗蜜难了难知？”</p>
  <p>佛报言：“须菩提，五阴不缚不解。何以故？色、色自有性，痛、痛自有性，想、想自有性，行、行自有性，识、识自有性。六波罗蜜亦不缚亦不解。何以故？六波罗蜜所有无所有故。内空、外空及有无空亦不缚亦不解。何以故？内外空亦无所有故。</p>
  <p>“须菩提，三十七品至佛十八法乃至萨云若、萨云若事亦不缚亦不解。何以故？所有者皆无所有故。五阴过去亦不缚亦不解。何以故？诸阴过去空、过去空故。</p>
  <p>“须菩提，乃至萨云若过去亦不缚亦不解。何以故？萨云若过去空故。</p>
  <p>“须菩提，当来五阴亦不缚亦不解。何以故？当来五阴空故。乃至萨云若亦复如是。现在五阴亦不缚亦不解。何以故？现在五阴空故。乃至萨云若亦复如是。”</p>
  <p>须菩提言：“世尊，解不随顺，无有善本，恶友相得，懈怠之人，无慧进者，喜乱志者，是辈之人不能解深般若波罗蜜。”</p>
  <p>佛言：“如汝所言，是辈之人不能解说深般若波罗蜜。</p>
  <p>“须菩提，五阴净者则道亦净，以道净故所得果净。</p>
  <p>“须菩提，以五阴净则般若波罗蜜净，般若波罗蜜净则五阴净，以五阴净则萨云若净，以萨云若净则五阴净，五阴与萨云若则一无有二，亦不破亦不坏。</p>
  <p>“须菩提，五阴无有二净，萨云若亦无二净，一法无二；众生、知见、寿命亦净，众生亦净，萨云若净，一净无有二。</p>
  <p>“须菩提，吾我净，萨云若净，知见、寿命净，五阴、萨云若一净无二，亦不断亦不破。</p>
  <p>“须菩提，淫怒痴、五阴、萨云若净，一净无二。</p>
  <p>“须菩提，痴净，已痴净则行净，已行净则识净，已识净则名色净，已名色净则六入净，已六入净则栽净，已栽净则觉净，已觉净则爱净，已爱净则受净，已受净则有净，已有净则生净，已生净则死净，已死净则六波罗蜜净，已六波罗蜜净则内外空及有无空净，已有无空净则三十七品净，已三十七品净则萨云若净，萨云若净是为一净无有二，亦无破亦无断。</p>
  <p>“须菩提，般若波罗蜜净，五阴净，萨云若净，一净无二净。五波罗蜜净，萨云若净；内外空及有无空净，萨云若净；三十七品净，萨云若净；十八法净，萨云若净。</p>
  <p>“须菩提，萨云若净乃至般若波罗蜜净等无有异。</p>
  <p>“须菩提，有为净、无为净，一净无有二。</p>
  <p>“须菩提，过去净、当来净、现在净，过去、当来、今现在净，一净无二，亦不坏亦不断，以是故为净。”</p>
  <h2>明净品第四十三</h2>
  <p>舍利弗白佛言：“世尊，净为甚深。”</p>
  <p>佛言：“常净。”</p>
  <p>舍利弗言：“世尊，何以故常净？”</p>
  <p>佛言：“五阴净故常净。舍利弗，三十七品、十种力及十八法、道净、佛净，萨云若、萨云若事净故净甚深。”</p>
  <p>舍利弗言：“明净，世尊。”</p>
  <p>佛言：“常净故。”</p>
  <p>舍利弗言：“何以故明净？”</p>
  <p>佛言：“六波罗蜜净，萨云若净，是故明净。”</p>
  <p>舍利弗言：“世尊，泥洹净耶？”</p>
  <p>佛言：“常净。”</p>
  <p>“世尊，何以故泥洹净？”</p>
  <p>佛言：“以五阴无边福，亦无来无去，萨云若无边福，亦无来亦无去故。”</p>
  <p>舍利弗言：“世尊，净无所著。”</p>
  <p>佛言：“常净。”</p>
  <p>“世尊，何谁无所著净？”</p>
  <p>佛言：“以五阴性猛无所著常净故，至萨云若性猛无所著常净故。”</p>
  <p>“世尊，无所逮、无所得净耶？”</p>
  <p>佛言：“常净。”</p>
  <p>“世尊，何以故无所逮、无所得净耶？”</p>
  <p>佛言：“五阴无所逮、无所得净，至萨云若无所逮、无所得净。”</p>
  <p>“世尊，无所生净。”</p>
  <p>佛言：“常净。”</p>
  <p>“世尊，何以故无所生，无所生净？”</p>
  <p>佛言：“无所生者是无所生净，至萨云若无所生，无所生净。”</p>
  <p>舍利弗言：“世尊，不生三界净耶？”</p>
  <p>佛言：“常净。”</p>
  <p>“世尊，何以故不生三界净耶？”</p>
  <p>佛言：“不有三界所有故不生为净。”</p>
  <p>“世尊，无所知净。”</p>
  <p>佛言：“常净。”</p>
  <p>“世尊，何以故无所知净？”</p>
  <p>佛言：“诸法聋故无所知净。”</p>
  <p>“世尊，知净。”</p>
  <p>佛言：“常净。”</p>
  <p>“世尊，云何五阴无所知净？”</p>
  <p>佛言：“五阴相空故无所知净。”</p>
  <p>“世尊，诸法皆净耶？”</p>
  <p>佛言：“常净。”</p>
  <p>“世尊，云何诸法净故净？”</p>
  <p>佛言：“诸法无所得故诸法净。”</p>
  <p>舍利弗言：“世尊，般若波罗蜜于萨云若，亦不作增事，亦不作损事净。”</p>
  <p>佛言：“常净。”</p>
  <p>“世尊，何以故般若波罗蜜于萨云若不作增损事净？”</p>
  <p>佛言：“法常住故。”</p>
  <p>“世尊，般若波罗蜜净诸法无所取？”</p>
  <p>佛言：“常净。”</p>
  <p>“世尊，云何般若波罗蜜净诸法无所取耶？”</p>
  <p>佛言：“法性不动转故。”</p>
  <p>须菩提白佛言：“吾我、五阴净耶？”</p>
  <p>佛言：“常净。”</p>
  <p>须菩提言：“世尊，何以故吾我净、五阴净？何以故常净？”</p>
  <p>佛言：“吾我无所有、五阴无所有故常净。”</p>
  <p>须菩提言：“世尊，吾我净，六波罗蜜净，三十七品净；吾我净，十力净，十八法净。”</p>
  <p>佛言：“常净。”</p>
  <p>须菩提言：“何以故吾我净乃至十八法净？”</p>
  <p>佛言：“吾我无所有乃至佛十八法亦无所有故净。”</p>
  <p>“世尊，吾我净，须陀洹净乃至罗汉、辟支佛净；吾我净，道亦净。”</p>
  <p>佛言：“常净。”</p>
  <p>“世尊，何以故吾我净，声闻、辟支佛净乃至道佛道亦净耶？”</p>
  <p>佛言：“诸法相空净。”</p>
  <p>“世尊，吾我净，萨云若净。”</p>
  <p>佛言：“常净。”</p>
  <p>“世尊，云何吾我净、萨云若净常净耶？”</p>
  <p>佛言：“无有相不变故。”</p>
  <p>须菩提言：“世尊，二净无所得、无所逮。”</p>
  <p>佛言：“常净。”</p>
  <p>“世尊，云何二净无所逮、无所得常净？”</p>
  <p>佛言：“不著不断故。”</p>
  <p>“世尊，吾我净，无所陷溺。”</p>
  <p>佛言：“无所生净。”</p>
  <p>须菩提言：“世尊，云何吾我五阴净、无所生常净耶？”</p>
  <p>佛言：“空无边际故。”</p>
  <p>须菩提白佛言：“若菩萨摩诃萨作是知者，是为行般若波罗蜜。”</p>
  <p>佛言：“常净。”</p>
  <p>“世尊，云何作是知为行般若波罗蜜？”</p>
  <p>佛言：“常净。”</p>
  <p>“世尊，云何作是知为行般若波罗蜜？”</p>
  <p>佛言：“知道事故。”</p>
  <p>须菩提白佛言：“假令菩萨行般若波罗蜜以沤和拘舍罗者，作是念已：‘色亦不知色，痛、想、行、识亦不知识，过去法亦不知过去法，未来法亦不知未来法，现在法亦不知现在法。’”</p>
  <p>佛语须菩提：“得般若波罗蜜行沤和拘舍罗菩萨，不作是念，行六波罗蜜言‘我布施，持是施，为是施’，至般若波罗蜜亦复如是，亦不言‘我作功德，我有功德’，亦不言‘我当得菩萨道’，亦不言‘我教化众生净佛国土’，亦不言‘我逮萨云若’。诸行般若波罗蜜沤和拘舍罗者，亦不有是念‘内空、外空至有无空’，无是念故，须菩提，是为菩萨摩诃萨行般若波罗蜜，沤和拘舍罗为无所著。”</p>
  <p>释提桓因问须菩提：“善男子、善女人行菩萨道者，何等为著？”</p>
  <p>报言：“拘翼，行菩萨道者，有意想，有施想，有六波罗蜜想，有内空、外空及有无空想，有三十七品想，有十八法想，有十力想，有诸佛如来想，有供养诸佛功德想，都卢计之合之，持是想作阿耨多罗三耶三菩。拘翼，善男子行菩萨道者是为著，不能得无碍慧行般若波罗蜜。何以故？五阴性不可旨有所造设，乃至萨云若性亦不可旨有所造设。</p>
  <p>“拘翼，菩萨摩诃萨所为阿耨多罗三耶三菩，为诸众生劝助众生，为众生行檀波罗蜜，念众生故亦复劝助他人，使为众生行檀波罗蜜，不当作想行六波罗蜜，亦不当想行内空、外空及有无空，亦不当想行三十七品，亦不当想行道。善男子、善女人作如是行，复劝助他人令作阿耨多罗三耶三菩，作是劝助者为不自堕落，亦不令他人离诸佛之劝助。如是善男子、善女人离诸际著。”</p>
  <p>佛告须菩提：“善哉！善哉！令诸菩萨解诸际著。须菩提，谛听！谛听！善思念之，当更为汝说微妙著。”</p>
  <p>须菩提叉手言：“唯，世尊，愿乐欲闻。”</p>
  <p>佛言：“善男子、善女人发阿耨多罗三耶三菩想念如来。须菩提，意有想念便著于诸如来，从发意至于法尽于其中间所作功德皆作想念，作是想念求阿耨多罗三耶三菩，随其想念则为著诸佛、弟子众及诸众生所作功德，持是想念作阿耨多罗三耶三菩，如所想如所著。何以故？不当以想念诸佛之功德。”</p>
  <p>须菩提白佛言：“般若波罗蜜甚深！”</p>
  <p>佛言：“诸法性寂故。”</p>
  <p>须菩提言：“世尊，般若波罗蜜者大有名字。”</p>
  <p>佛言：“般若波罗蜜，无有作者，无能成者，无能得者，亦无能逮者，亦无能觉者。”</p>
  <p>须菩提言：“世尊，一切诸法无能逮得者。”</p>
  <p>佛言：“法性无二也。须菩提，诸法性无有若干一性，一性者则非性，非性者则非作，非作者亦不造。须菩提，法性一非造作。”</p>
  <p>佛言：“菩萨摩诃萨知一切法非作非造，则弃一切著际。”</p>
  <p>须菩提白佛言：“般若波罗蜜难晓难知！”</p>
  <p>佛言：“亦无知者，亦无见者，亦无得者，无有识者，亦无逮觉者。”</p>
  <p>须菩提白佛言：“世尊，般若波罗蜜者不可思议。”</p>
  <p>佛告须菩提言：“亦非意所生，亦非五阴所生，亦非三十七品所生，亦非十力、十八法所生。”</p>
</body></html>