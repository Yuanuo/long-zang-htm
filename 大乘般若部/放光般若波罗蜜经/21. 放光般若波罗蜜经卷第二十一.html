<!DOCTYPE html>
<html>
<head>
  <meta charset="utf-8"/>
  <meta name="author" content="无罗叉"/>
  <meta name="author" content="竺叔兰/西晋"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>放光般若波罗蜜经卷第二十一</title>
</head>
<body>
  <h1 class="head">放光般若波罗蜜经卷第二十一</h1>
  <h2>释提桓因品第六十三</h2>
  <p>尔时，释提桓因白佛言：“世尊，般若波罗蜜者，甚深微妙！难晓难了！难解难知！不可思议！以本净故。闻是深般若波罗蜜书持学者，为已具足从大功德来，想著之意为不复生，至阿耨多罗三耶三菩亦无想著。”</p>
  <p>佛告释提桓因言：“如是，如是，拘翼，有行般若波罗蜜者，不从小功德来。拘翼，阎浮提满中众生，皆行十善、四等、四禅及四空定，不如是善男子、善女人书持般若波罗蜜，讽诵受学知其教住，至阿耨多罗三耶三菩不听余念。其福百倍、千倍、巨亿万倍，不可以譬喻为比。”</p>
  <p>尔时，有异比丘语释提桓因言：“拘翼，是善男子、善女人守行奉持般若波罗蜜转复教人者，其功德出彼阎浮提众生所作者上。”</p>
  <p>释提桓因语是比丘言：“善男子、善女人，于般若波罗蜜中一发意，胜阎浮提所作十善、四禅、四等、五通者上，何况奉行书持讽诵如中教者！皆过诸天、阿须伦、世间人上。是菩萨不独过诸天世间人，乃过须陀洹、斯陀含、阿那含、阿罗汉、辟支佛上；不但过是上，乃至菩萨行五波罗蜜无般若波罗蜜沤和拘舍罗者上。菩萨如般若波罗蜜教住者，出诸天世人上，诸天世人皆不能及。如般若波罗蜜教住者，为不断萨云然种地住，终不离如来名号。菩萨行如是终不失道场。菩萨摩诃萨所行如是，为欲拔出众生沉没长流者。如是学者，为学菩萨所学，不学声闻、辟支佛学。</p>
  <p>“菩萨如是学者，诸四天王当来至是菩萨所言：‘善男子、善女人，勤学疾学成阿耨多罗三耶三菩坐于道场时，过去诸如来无所著等正觉所持四钵，今在是间当奉不久。’如是行般若波罗蜜者，诸释提桓因亦当复来劝助是善男子、善女人，须焰天子将诸焰天子来下，兜率天子将诸兜率天子来下，诸尼摩罗天皆悉来下，诸波罗尼蜜天亦悉来下，乃至首陀会诸天皆悉来下，至是行深般若波罗蜜菩萨所。十方现在诸如来无所著等正觉，皆常念是善男子、善女人行般若波罗蜜者。行是深般若波罗蜜者，诸所世间所有厄难勤苦之事了无复有。须菩提，是为行般若波罗蜜者现世功德之报。一切世间皆有四病，一事动者，身中诸根无不受病；以受病故，意便受恼。是诸病恼不复著是菩萨身，用行深般若波罗蜜故，是为现世功德之报。”</p>
  <p>尔时，阿难意念：“释提桓因自持辩才说？以佛事说？”</p>
  <p>释提桓因知阿难意之所念，语阿难言：“我之所说皆是佛事。”</p>
  <p>佛告阿难：“释提桓因所可说者，皆是佛事因缘。若菩萨学习念般若波罗蜜时，三千大千国土中魔皆生狐疑：‘今是菩萨当为真际作证，取声闻、辟支佛道耶？当成阿耨多罗三耶三菩阿惟三佛乎？’阿难，若有菩萨不离般若波罗蜜时，魔复大愁毒。尔时，魔复起大风，欲使是菩萨恐怖有难起懈怠之意，欲使菩萨于萨云然念中起一乱意。”</p>
  <p>阿难白佛言：“世尊，魔为都卢娆乱诸菩萨耶？有不娆者？”</p>
  <p>佛告阿难：“有行乱者，有不乱者。”</p>
  <p>阿难白佛言：“有娆者谁？不娆者谁？”</p>
  <p>佛言：“菩萨从本闻般若波罗蜜时，意中不乐不解者，波旬便往娆乱。若闻说深般若波罗蜜时，意中狐疑言：‘为审有是耶？为无有耶？’用是故波旬往娆。</p>
  <p>“复次，阿难，若有菩萨远离真知识，便不闻不知般若波罗蜜，不解其事，意便不乐，是故波旬复往娆乱。</p>
  <p>“复次，阿难，若有菩萨远离般若波罗蜜反持非法，用是故魔得其便。</p>
  <p>“复次，阿难，菩萨失般若波罗蜜更叹非法，魔即欢喜念言：‘彼说非法之事，当有若干伴辈，当满我愿，复并使余人堕于二地罗汉、辟支佛是也。’</p>
  <p>“复次，阿难，若有菩萨闻说深般若波罗蜜时，便意念言：‘是深不能，大深耶！’作是念者，魔便念言：‘我今已得子便。’</p>
  <p>“复次，阿难，若有菩萨向余人贡高言：‘我能行六波罗蜜，汝不能行。’是菩萨为魔所得便。阿难，时魔波旬大欢喜踊跃。</p>
  <p>“复次，阿难，若有菩萨自怙智慧，自怙种姓，自怙其善，自怙知识，便起贡高下于他人，亦无阿惟越致相行像貌，专自贡高轻贱他人，便语人言：‘汝亦不在菩萨种姓之中现，汝亦不在摩诃衍中。’尔时，波旬欢喜念言：‘今我境界宫殿不空，增益三恶趣我种姓不损。’魔常伺是菩萨欲使说非法之事，欲使众人皆闻非法，亦当邪见增益劳垢，造颠倒行颠倒于法，身口意错贪著邪福，从是因缘增益三恶趣，魔之眷属宫殿益多。尔时，波旬倍欢喜踊跃而自娱乐。</p>
  <p>“复次，阿难，若行菩萨道者，与声闻道家共争，魔时念言：‘是善男子离萨云然远，不近大智。’所以者何？斗争怨恚非萨云然道，是三恶之业。</p>
  <p>“复次，阿难，菩萨菩萨自还共争，波旬念言：‘两离佛远，失萨云然，是二菩萨俱不得成阿耨多罗三耶三菩。’所以者何？是善男子所造是三恶业，非萨云然。</p>
  <p>“复次，阿难，未受莂者，与得记莂菩萨共争，兴起恶意，随其意起多少之数却若干劫。虽起争意如故不舍萨云然者，当却劫数若干径路，然后乃成阿耨多罗三耶三菩。”</p>
  <p>阿难白佛言：“世尊，乃当更尔所劫数，于其中间宁有除不？”</p>
  <p>佛告阿难：“我为三乘说法，随其意起多少之数，各尽其事无有中间减少除之。”</p>
  <p>佛告阿难：“若菩萨菩萨共争，若恚、若骂、怀恨不悔者，我不说有除，当更劫数勤行僧那，然后乃成。若有菩萨斗争恚已便自悔言：‘是利难得。我今当为一切下屈，今世后世当使众生皆共和解，我今云何恶声加人而念人恶？我终不敢复作是事，当如聋羊，当自除过。成阿耨多罗三耶三菩度脱众生，云何起恚而自陷溺？不当起恨，不当陷溺。’尔时，菩萨适起是意已，魔波旬不能得其便。</p>
  <p>“复次，阿难，行菩萨者不当与声闻家共止，若共止者不当与争。所以者何？当自念言：‘我不应得与是辈人起恚共争，我当成就阿耨多罗三耶三菩度诸苦厄。’”</p>
  <p>阿难白佛言：“世尊，菩萨菩萨自共住止，其法云何？”</p>
  <p>佛告阿难：“菩萨菩萨共止之法，相视当如世尊共止。所以者何？当作念言：‘是我真伴共乘一船，彼学我学是为同学，共行檀波罗蜜至萨云然。若彼意愦不顺萨云然者，我所不应。若彼意定不离萨云然者，我亦应尔。’菩萨摩诃萨作是学者，为共等学。”</p>
  <h2>问等学品第六十四</h2>
  <p>须菩提白佛言：“世尊，何等为菩萨摩诃萨之等所应学者？”</p>
  <p>佛告须菩提：“内空、外空是菩萨摩诃萨之等，五阴自空乃至于道道亦自空。须菩提，是空为是菩萨摩诃萨之等，于是等空成阿耨多罗三耶三菩。”</p>
  <p>须菩提言：“世尊，菩萨学消五阴为学萨云然，五阴不染为学萨云然，学灭五阴为学萨云然，不生五阴为学萨云然，乃至四无碍学为学萨云然。”</p>
  <p>佛告须菩提：“如所言，学消五阴为学萨云然，乃至学无所生为学萨云然。”</p>
  <p>佛言：“于须菩提意云何？五阴所有如乃至道如及世尊如，是诸如颇有减尽灭时不？”</p>
  <p>须菩提言：“不也，世尊。”</p>
  <p>佛言：“菩萨如是学，为学如，为学萨云然；如亦不尽、亦不减、亦不灭，如是学，为学如，为学萨云然。菩萨如是学，为学六波罗蜜，为学三十七品，为学佛十八法，为学萨云然。”</p>
  <p>佛告须菩提：“菩萨作如是学，为度诸学表，为第一学；如是学者，诸天及魔不能坏败；如是学，疾近阿惟越致；如是学者，为习尊业，为习如来；如是学者，为导御众生；如是学者，为净佛土，为学大慈大悲，为学教化众生。</p>
  <p>“须菩提，菩萨如是学者，为学三合十二法轮转度脱众生；如是学者，为学不断佛种；如是学者，为学开甘露法门；作如是学，为学示无为法。</p>
  <p>“须菩提，下劣之人不能学是。作是学者，为欲拔一切众生生死之根；如是学者，为不入三恶趣，不生边地，不生旃陀罗家；如是学者，不复聋盲喑哑跛蹇；如是学者，诸根具足终不缺减，无恶音声，不犯十恶，终不学耶以自生活，不为无反复不与恶者俱。</p>
  <p>“须菩提，如是学者，不生长寿天，用沤和拘舍罗故。何等为沤和拘舍罗？般若波罗蜜所说沤和拘舍罗，四禅、四等及四空定不堕禅计。如是学者，为净一切诸法之力，净罗汉、辟支佛力。”</p>
  <p>须菩提白佛言：“世尊，诸法之性皆自清净，云何菩萨欲净诸法？”</p>
  <p>佛告须菩提：“如是，如是，菩萨已净性之本，学般若波罗蜜不厌不懈，是为学般若波罗蜜。是法非是凡夫愚人之所能学，所能知见。菩萨为众生故行檀波罗蜜至萨云然。菩萨学如是为学十力，为学无所畏力，如是学者出过众生所为之表。</p>
  <p>“须菩提，譬如地之所出，金银异宝少少处出耳。如是，须菩提，少少人学般若波罗蜜，多有发声闻、辟支佛意；少少人能行遮迦越罗福者，作粟散小王行者多；少少众生能入萨云然者，多有人入罗汉、辟支佛道。须菩提，多所人求阿耨多罗三耶三菩意者，得成就者少少耳，多住罗汉、辟支佛地。须菩提，多有人行菩萨道，学般若波罗蜜者，至阿惟越致地者亦少少耳。用是故，须菩提，若欲坚住在阿惟越致地者，当学深般若波罗蜜。</p>
  <p>“复次，须菩提，菩萨学般若波罗蜜时，嫉意不生，犯戒意不生，恚意不生，乱意不生，懈怠意不生，愚痴意不生，三毒意不生，疑意不生，五阴意不生乃至道意不生。何以故？须菩提，是菩萨行深般若波罗蜜时，不见法有所生者，于无生法亦无所得，亦无所起。是故菩萨学持深般若波罗蜜，为悉总持诸波罗蜜。何以故？菩萨学深般若波罗蜜时，诸波罗蜜皆悉随从。譬如著吾我之人悉总持六十二见，是故菩萨学般若波罗蜜，诸波罗蜜皆悉随从。譬如人欲死时，风先命去诸根悉灭。须菩提，菩萨行深般若波罗蜜时，诸波罗蜜皆悉入中。菩萨欲出过诸波罗蜜表者，当学深般若波罗蜜，学深般若波罗蜜者为学人中最尊上。</p>
  <p>“须菩提，三千大千刹土其中众生宁为多不？”</p>
  <p>须菩提言：“世尊，一阎浮提众生尚多，况乃三千大千刹土所有众生！”</p>
  <p>佛言：“令此众生尽得人道，悉得阿耨多罗三耶三菩，若有菩萨一一供养衣被、饮食、众所当得尽其寿命，其福宁多不？”</p>
  <p>须菩提言：“甚多！甚多！”</p>
  <p>佛言：“不如是善男子、善女人至意念般若波罗蜜也。何以故？是深般若波罗蜜者，是诸菩萨摩诃萨之大益，能使菩萨成阿耨多罗三耶三菩。须菩提，菩萨欲在众生之上——一切众生为无所归、无所依怙——欲受其归、欲为作依怙者，欲为盲人作明导者，欲求作佛者，欲得佛境界者，欲作佛游步者，欲为佛师子音响者，欲撞击佛钟鼓者，欲吹大螺音者，欲为佛会讲说佛法义决断众人诸狐疑者，悉欲得是者，当学深般若波罗蜜。菩萨行般若波罗蜜者，所有三界诸善之福德无事不得。”</p>
  <p>须菩提言：“世尊，菩萨宁从得罗汉、辟支佛之福德耶？”</p>
  <p>佛言：“亦得罗汉、辟支佛之福德，但不于中作证耳。以智慧观察罗汉、辟支佛慧即得过，不于中住自上菩萨位。菩萨作如是学者，去萨云然不远，疾成阿耨多罗三耶三菩。须菩提，菩萨如是学者，为诸天阿须伦之福佑；如是行者，过诸罗汉、辟支佛上，疾近萨云然。须菩提，如是学者不久行般若波罗蜜不离般若波罗蜜。菩萨如是行深般若波罗蜜，当知是为不耗减法，不远萨云然，疾近三乘慧。</p>
  <p>“菩萨若复反作念言，彼此般若波罗蜜，便不逮萨云然，作是念者为不行般若波罗蜜。</p>
  <p>“若复此彼深般若波罗蜜，不知般若波罗蜜，亦不见般若波罗蜜，亦不知般若波罗蜜为谁，亦不知谁当于般若波罗蜜中得阿耨多罗三耶三菩。若复作是念，般若波罗蜜亦非彼，亦非此，亦无从中出者，法性常住如真际，有佛无佛法性常住。菩萨摩诃萨作是学者，为学般若波罗蜜。”</p>
</body></html>