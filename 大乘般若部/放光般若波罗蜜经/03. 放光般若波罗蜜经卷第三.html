<!DOCTYPE html>
<html>
<head>
  <meta charset="utf-8"/>
  <meta name="author" content="无罗叉"/>
  <meta name="author" content="竺叔兰/西晋"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>放光般若波罗蜜经卷第三</title>
</head>
<body>
  <h1 class="head">放光般若波罗蜜经卷第三</h1>
  <h2>行品第九</h2>
  <p>于是，世尊告须菩提言：“为诸菩萨摩诃萨，说所从因成就般若波罗蜜。”</p>
  <p>是时，诸会菩萨、大弟子、诸天人意念言：“今须菩提为诸菩萨说般若波罗蜜，自持辩才说耶？是佛威神乎？”</p>
  <p>须菩提知诸菩萨、大弟子、天人意之所念，语舍利弗言：“敢佛弟子所说法，所出音声，所可教授，皆是世尊大士之务。佛所说法事与法不相违背，是善男子学法以法作证。舍利弗，我等当承佛威神，为诸菩萨摩诃萨说般若波罗蜜，非我等所入境界也，声闻、辟支佛不能为菩萨摩诃萨说般若波罗蜜。”</p>
  <p>于是，舍利弗、须菩提共白佛言：“唯，世尊，言菩萨、菩萨者，何所法中有言菩萨乎？我等初不见法有菩萨者，我初不见菩萨，亦不见菩萨字，亦不见般若波罗蜜，当为何所菩萨而说般若波罗蜜？”</p>
  <p>佛告须菩提：“般若波罗蜜、菩萨及字，亦不在内，亦不在外，亦不在两间中止。”</p>
  <p>佛告须菩提：“譬如字众生为众生，言我人，言生是男、是士、是夫、是作、是知、是觉。”</p>
  <p>佛告须菩提：“设是名法但著名字，亦不生亦不灭，从久远以来但共传字耳。”</p>
  <p>佛语须菩提：“所谓般若波罗蜜，所谓菩萨及菩萨字，但著字法从久远以来但行其字，亦不生亦不灭。须菩提，譬如所有色、痛、想、行、识但著字法，从久远以来因缘合为数，诸因缘合数法，亦不生亦不灭也；所谓般若波罗蜜，所谓菩萨及菩萨字亦复如是。”</p>
  <p>佛告须菩提：“所谓眼、耳、鼻、舌、身、意，从久远以来但著字法，亦不生亦不灭；色、声、香、味、细滑、法亦复如是，亦不内亦不外，亦不生亦不灭，从久远以来但著字法；般若波罗蜜、菩萨及字，亦不内亦不外，亦不在两中间止。”</p>
  <p>佛告须菩提：“譬如内身所有，名为头，字为颈、肩、臂、脊、肋、髀、腨、肠、脚，是法亦不生亦不灭，亦不内亦不外，亦不两中间止；所谓般若波罗蜜、菩萨及字亦复如是。”</p>
  <p>佛告须菩提：“譬如外诸所有草木、枝叶、茎节，从久远以来但著名字，是字亦不生亦不灭，亦不内亦不外；所谓般若波罗蜜、菩萨及字亦复如是。”</p>
  <p>佛告须菩提：“譬如过去诸佛世尊，从久远来因字如住，是字亦不生亦不灭，亦不内亦不外；须菩提，譬如梦、响、幻、热时之炎，如如来所化皆著字数法；所谓般若波罗蜜，所谓菩萨及字，亦不生亦不灭，亦不内亦不外，亦不两中间止。”</p>
  <p>佛告须菩提：“菩萨摩诃萨行般若波罗蜜，当学字法、合法及权法数。行般若波罗蜜，不见色、痛、想、行、识字有常无常，亦不见五阴字有苦有乐，亦不见五阴有我无我，亦不见五阴空、无相、无愿，亦不见五阴净，亦不见寂，亦不见著，亦不见断，亦不见五阴生亦不见灭，眼、耳、鼻、舌、身、意、色、声、香、味、细滑、法及十八性亦复如是。行般若波罗蜜，菩萨摩诃萨不于有为性中见般若波罗蜜，亦不见菩萨，亦不见菩萨字，亦复不于无为性中见。所以者何？须菩提，菩萨摩诃萨行般若波罗蜜，于诸法无想念故。行般若波罗蜜，住于无想法成三十七品；行般若波罗蜜，亦不见般若波罗蜜，亦不见般若波罗蜜字，亦不见菩萨，亦不见菩萨字；行般若波罗蜜，成佛十八法，亦复不见般若波罗蜜，亦不见般若波罗蜜字，亦不见菩萨字。菩萨行般若波罗蜜，为已尽超越诸法之相，超越已亦不著亦不断。”</p>
  <p>佛告须菩提：“菩萨行般若波罗蜜，当觉知字数合法，觉已不入色，亦不入痛、想、行、识，亦不入眼、耳、鼻、舌、身、意，亦不入色、声、香、味、细滑、法，亦不入十八性，亦不入意识觉，亦不入苦乐，亦不入不苦不乐，亦不入有为性，亦不入无为性，亦不入檀、尸、羼、惟逮、禅，亦不入般若波罗蜜，亦不入相好，亦不入菩萨身，亦不入五眼，亦不入慧度，亦不入度神通，亦不入度慧，亦不入内外空，亦不入所有无所有空，亦不入教化众生，亦不入净佛国土，亦不入沤和拘舍罗。何以故？不见诸法当有可入者。”</p>
  <p>佛告须菩提：“菩萨摩诃萨行般若波罗蜜，于诸法无所入，便增益六波罗蜜，便履菩萨位；履菩萨位过阿惟越致地，具足诸神通；具足神通已游诸佛国，育养众生供养礼事，净佛国土尽见诸佛；从诸佛求愿即随其所欲而皆得之，从诸佛世尊闻法，得诸陀邻尼三昧门，乃至阿耨多罗三耶三菩，终无有断绝时。”</p>
  <p>佛告须菩提：“菩萨行般若波罗蜜，当具知是法数著字。于须菩提意云何？色、痛、想、行、识为是菩萨耶？眼、耳、鼻、舌、身、意是菩萨耶？”</p>
  <p>须菩提对曰：“非也，世尊。”</p>
  <p>佛言：“于须菩提意云何？以色、声、香、味、细滑、法为是菩萨耶？眼识、耳识、鼻识、舌识、身识、意识为是菩萨耶？”</p>
  <p>对曰：“非也，世尊。”</p>
  <p>佛告须菩提：“于意云何？以地、水、火、风、空、识为是菩萨耶？”</p>
  <p>对曰：“非也。”</p>
  <p>“以痴为是菩萨耶？行、识、名色、六入、栽、觉、爱、受、有、生、死是菩萨耶？”</p>
  <p>对曰：“非也，世尊。”</p>
  <p>佛告须菩提：“于意云何？离五阴、六衰、六情、十八性、地水火风空，离十二因缘，是菩萨耶？”</p>
  <p>对曰：“非也，世尊。”</p>
  <p>佛告须菩提：“五阴、十二因缘及如，为是菩萨耶？”</p>
  <p>对曰：“非也，世尊。”</p>
  <p>“于须菩提意云何？可离如为菩萨耶？”</p>
  <p>须菩提对曰：“非也，世尊。”</p>
  <p>佛告须菩提：“汝观何等义，而言五阴、六衰、十二因缘及如非菩萨，亦不离五阴、六衰、十二因缘及如为菩萨也？”</p>
  <p>尊者须菩提白佛言：“世尊，初不见有众生，当于何许有菩萨？云何以五阴、六衰、十二因缘为菩萨？云何当离五阴、六衰、十二因缘为菩萨？如如亦非菩萨，离如亦非菩萨，无有是处。”</p>
  <p>世尊赞叹须菩提言：“善哉！善哉！须菩提，菩萨学当作无所见学，不见众生，不见般若波罗蜜。</p>
  <p>“于须菩提意云何？以五阴常故言菩萨耶？以五阴无常故为菩萨耶？以五阴是我所为菩萨耶？非我所为菩萨耶？以五阴空、无相、无愿故言是菩萨耶？”</p>
  <p>须菩提对曰：“非也，世尊。”</p>
  <p>佛言：“离五阴空、无相、无愿为是菩萨耶？”</p>
  <p>须菩提对曰：“非也，世尊。”</p>
  <p>佛告须菩提：“汝观何等义，而言五阴空、无相、无愿非菩萨，亦不离五阴空、无相、无愿为菩萨乎？”</p>
  <p>须菩提白佛言：“初不见五阴，当云何以五阴故言菩萨？初不见有常，云何以无常故言菩萨？”</p>
  <p>须菩提白佛言：“世尊，初不见有乐，云何以五阴苦而为菩萨？初不见有我，云何以五阴无我而为菩萨？初不见有人，云何以五阴空故而言有菩萨？世尊，初不见有相，云何以五阴无相而为菩萨？世尊，初不见愿，云何以五阴无愿而为菩萨？”</p>
  <p>尔时，世尊赞叹须菩提言：“善哉！善哉！菩萨摩诃萨学，当于五阴作空、无相、无愿、无所见、无所得。菩萨行般若波罗蜜，当作是学。”</p>
  <p>佛告须菩提：“汝向者所言，我不见法有菩萨，实如所言。须菩提，法法不相见，法不见法性，法性亦不见法；五阴性不见法性，法性不见五阴性；六情性不见法性，法性不见六情性。”</p>
  <p>佛告须菩提：“有为性不见无为性，无为性不见有为性，有为不离无为，无为亦不离有为。”</p>
  <p>佛告须菩提：“菩萨作是行般若波罗蜜，于诸法无所见；虽不见诸法，亦不恐，亦不畏惧，不悔亦不懈怠。何以故？以不见五阴，不见眼、耳、鼻、舌、身、意，亦不见色、声、香、味、细滑、法故；亦不见淫怒痴，亦不见十二因缘，亦不见吾我，亦不见知见事，亦不见三界，亦不见声闻、辟支佛意，亦不见菩萨，亦不见菩萨法，亦不见佛，亦不见佛法，亦不见道，一切诸法尽不见，亦不恐，亦不怖，亦不畏惧。”</p>
  <p>须菩提白佛言：“世尊，菩萨何以故不恐不畏？”</p>
  <p>佛告须菩提：“以菩萨意识法不可得、不可见，以是故不恐不畏。菩萨当于诸法，当作无所得、无所见，学行般若波罗蜜，亦不见般若波罗蜜，亦不见菩萨，亦不见菩萨字，亦不见菩萨意，是则菩萨，学是则菩萨行。”</p>
  <h2>学品第十</h2>
  <p>是时，须菩提白佛言：“世尊，菩萨摩诃萨欲具足檀波罗蜜，当学般若波罗蜜；欲具足尸、羼、惟逮、禅波罗蜜，当学般若波罗蜜。菩萨摩诃萨欲知色、痛、想、行、识，当学般若波罗蜜；欲知六情内外者，当学般若波罗蜜；欲知十八性，欲消灭淫怒痴，欲消灭吾我想，当学般若波罗蜜；欲除狐疑，欲除犯戒妄见，欲除三界淫诤，欲舍六衰习，欲除四食，欲舍四渊流、四结、四颠倒，欲舍十恶知十善之行，当学般若波罗蜜；欲知四禅、三十七品、四等心及佛十八法，当学般若波罗蜜；欲得觉意三昧者，当学般若波罗蜜；欲知四禅及四空定，欲得师子游步师子奋迅三昧者，欲得诸陀邻尼三昧、首楞严三昧、海宝三昧、月幢三昧、诸法普至三昧、观印三昧、真法性三昧、作无垢幢三昧、金刚三昧、诸法所入门三昧、三昧王三昧、王印三昧、力净三昧、月幢三昧、诸法所入真辩才三昧、诸法言所入照十方三昧、诸法陀邻尼门印三昧、不忘诸法三昧、诸法都聚印三昧、虚空所止三昧、净三昧、处三昧、不起神通三昧、作上幢三昧，菩萨欲得是诸三昧门及余三昧者，当学般若波罗蜜。”</p>
  <p>须菩提白佛言：“唯，世尊，菩萨摩诃萨欲满一切众生之所愿者，当学般若波罗蜜。菩萨欲具足诸功德，持是具足之德不堕罪处，亦不生卑贱之家，亦不在罗汉、辟支佛地住，亦不为菩萨顶诤，当学般若波罗蜜。”</p>
  <p>舍利弗语须菩提言：“云何为菩萨顶诤？”</p>
  <p>须菩提报言：“菩萨摩诃萨不以沤和拘舍罗行六波罗蜜，复不以沤和拘舍罗趣空、无想、无愿三昧，堕声闻、辟支佛地，亦不顺菩萨道，是为菩萨顶诤。”</p>
  <p>舍利弗问须菩提：“何以故名为菩萨顶诤？”</p>
  <p>须菩提报言：“所谓法爱是。”</p>
  <p>问言：“何等为法爱？”</p>
  <p>须菩提报言：“菩萨摩诃萨行般若波罗蜜，入于五阴计校五阴空、无相、无愿，是为顺法爱；入于五阴计校五阴空寂、无常、苦、空、非我，是为菩萨法爱；计校言当灭五阴，是无为证、是非证，是成道，是著、是断，是可习、是不可习，是菩萨行、是非菩萨行，是道、是非道，是菩萨学、是非菩萨学，是六波罗蜜、是非六波罗蜜，是沤和拘舍罗、是非沤和拘舍罗，是菩萨顺法爱。”</p>
  <p>须菩提语舍利弗言：“菩萨行般若波罗蜜，入法中计校分别，是为菩萨顺法爱。”</p>
  <p>舍利弗语须菩提言：“何等为菩萨顺道？”</p>
  <p>须菩提报言：“菩萨行般若波罗蜜，不以内空观外空，不以外空观内空，不持内外空观空空，不持空空观内外空，亦不以空空见大空，亦不以大空观空空，亦不以大空见最第一空，最第一空亦不见大空，第一空亦不观有为空，有为空亦不观第一空，亦不持有为空观无为空，亦不持无为空观有为空，亦不持无为空观无边际空，亦不以无边际空观作空，作空亦不观性空，性空亦不观作空，作空亦不观自空，自空亦不观性空，自空亦不观诸法空，不持诸法空观自空，诸法空亦不观无空，无空亦不观诸法空，诸法空亦不观有空，有空亦不观无空，有空亦不观无有空，无有空亦不观有空。舍利弗，菩萨作是行般若波罗蜜，转上便应菩萨之道。</p>
  <p>“复次，舍利弗，菩萨作是学般若波罗蜜，不念五阴，亦不贡高；亦不念眼、耳、鼻、舌、身、意，不念色、声、香、味、细滑、法，亦不念六波罗蜜乃至佛十八法，不念亦不贡高。作是学般若波罗蜜，亦不念道意妙无与等者，亦不念不贡高。所以者何？是意非意，意性广大而清净故。”</p>
  <p>舍利弗问须菩提言：“云何意性广大而清净？”</p>
  <p>须菩提报言：“于淫怒痴亦不合亦不散，不与尘劳合亦不散，不与恶行及六十二见合亦不散，亦不与声闻、辟支佛意合亦不散，是为菩萨意性广大而清净。”</p>
  <p>舍利弗复问言：“意为有耶？”</p>
  <p>言：“是意非意。”须菩提报言：“意无所念时，有意无意宁可得、可见、可知不？”</p>
  <p>舍利弗报言：“唯，须菩提，不可得，不可见，不可知。”</p>
  <p>须菩提语舍利弗：“若意无念时，亦不见有意，亦不见无意，亦不可得，亦不可见，是故即为清净。”</p>
  <p>舍利弗问须菩提：“何等为无意意？”</p>
  <p>报言：“于诸法无作无念是为无意意。”</p>
  <p>舍利弗复问：“无为无作亦是意耶？于五阴无为无作亦复是意，乃至道无为无作亦是意耶？”</p>
  <p>须菩提报言：“如是，如是，如所问。”</p>
  <p>是时，舍利弗赞叹须菩提言：“善哉！善哉！如须菩提，为是佛子，为从佛生，为从法化生，则为法施非为思欲施，随其证而为说法，实如佛所举乐空寂行第一。菩萨摩诃萨当作是学般若波罗蜜，便为阿惟越致，终不离般若波罗蜜。菩萨欲学知声闻、辟支佛地，当学般若波罗蜜，当读，当习，当持；欲学菩萨地，当学般若波罗蜜，当读，当学，当持，当习。何以故？般若波罗蜜中广说三乘之教，菩萨摩诃萨、声闻、辟支佛亦当从是中而学成。”</p>
  <h2>本无品第十一</h2>
  <p>是时，须菩提白佛言：“世尊，如菩萨行般若波罗蜜，我亦不觉有菩萨，亦不见菩萨，当为何等菩萨说般若波罗蜜？当教谁不见诸法终始？云何当为菩萨作字言菩萨耶？世尊，是字必不住亦不不住。所以者何？是字亦不见亦不可得。</p>
  <p>“世尊，我亦不见五阴终始，云何当为菩萨作字？是故，世尊，是字不住亦不不住。</p>
  <p>“世尊，我亦不见六情、六衰终始，当云何为菩萨作字？是字不住亦不不住。所以者何？是字亦不可见、不可知，云何为菩萨建字？是字亦不可见亦不可知，是字不住亦不不住。</p>
  <p>“世尊，亦不见十八性，亦不见十二因缘终始。</p>
  <p>“世尊，我亦不见十二因缘生灭根本、亦不见淫怒痴终始，亦不见六十二见、亦不见六波罗蜜终始，亦不见吾我、亦不见人、亦不见寿、亦不见命众生终始，亦不见三十七品、空无相无愿、四禅、四等、四无形禅之终始，佛志、法志、僧志、戒志、施志、天志、安般志、死志终始亦不可得见，我亦不见佛十八法终始。</p>
  <p>“世尊，五阴如梦、如响、如光、如影、如幻、如炎、如化终始不可得，寂静不生不灭终始、不著不断终始及如法性之法真际终始皆不可见。</p>
  <p>“世尊，我亦不见善恶之法终始，我亦不见有为无为、有漏无漏之终始。</p>
  <p>“世尊，我亦不见当来、过去、今现在之终始，我亦不见不当来、不过去、不现在法之终始，我亦不见世尊终始，我亦不见十方恒边沙国土诸如来无所著等正觉、诸弟子及菩萨众终始。</p>
  <p>“世尊，诸法之终始，尚不可得不可见，当教何等菩萨？当为谁说般若波罗蜜？是字亦不住亦不不住，是字不可得知，亦不可得，亦不可见，是故字亦不住亦不不住。何以故？世尊，诸法之如终始不可见故，当云何为菩萨作字？何以故？诸字法皆不见，亦不可得。</p>
  <p>“世尊，菩萨者合数建字法，亦无有与作字者；五阴、十八性、十二衰、三十七品、佛十八法，亦无有与作字者。</p>
  <p>“世尊，譬如梦、响、光、影、炎、化、名、虚空，世尊，譬如言地、水、火、风、空，亦无有与作字者；言戒、三昧、智慧、解脱、见解脱慧，是字亦无有与作字者；言须陀洹、斯陀含、阿那含、阿罗汉、辟支佛，其字亦无有与作字者；言菩萨，言道，言佛、佛法，其字亦无有与作者；言善恶，言有常无常、苦乐、有我无我，言寂静所有无所有，其字无有与作者——以是故我狐疑。所以者何？诸法终始不可得见而为菩萨作字。</p>
  <p>“世尊，是字亦不住于法性。何以故？是字无所有不可得，是故字亦不住亦不不住。若菩萨摩诃萨闻作是说般若波罗蜜，不惋不悔，不懈不怠，不恐不怖，当知是菩萨审谛住阿惟越致地，住于无所住。</p>
  <p>“复次，世尊，菩萨行般若波罗蜜，色、痛、想、行、识不当于中住，眼、耳、鼻、舌、身、意不当于中住，色、声、香、味、细滑、法不当于中住，六识不当于中住，六栽不当于中住，六觉不当于中住，地、水、火、风、空、识不当于中住，十二因缘不当于中住。何以故？以色、痛、想、行、识空故。世尊，若五阴空者为非五阴，五阴亦不离空，空亦不离五阴，空则是五阴，五阴则是空。是故，世尊，菩萨摩诃萨行般若波罗蜜，不当于五阴中住，乃至十二因缘亦不当于中住。何以故？十二因缘空故。十二因缘则是空，空则是十二因缘。</p>
  <p>“复次，世尊，菩萨摩诃萨行般若波罗蜜，三十七品乃至佛十八法不当于中住，佛十八法亦不离空，空则十八法，十八法则空，是故不当于中住。</p>
  <p>“复次，世尊，菩萨摩诃萨行般若波罗蜜，六波罗蜜不当于中住。何以故？六波罗蜜空故。住则非六波罗蜜，六波罗蜜不离空，空亦不离六波罗蜜。是故，世尊，菩萨不当于六波罗蜜中住。</p>
  <p>“复次，世尊，菩萨摩诃萨行般若波罗蜜，文字数不当于中住，文字数若多若少不当于中住。何以故？文字数空故。</p>
  <p>“复次，世尊，行般若波罗蜜菩萨，神通亦不当于中住。何以故？神通则是空，空则是神通。</p>
  <p>“复次，世尊，行般若波罗蜜菩萨，色、痛、想、行、识无常不当于中住。何以故？无常空故。假令无常不空则非无常，空亦不离无常，无常则是空，空则是无常，是故菩萨不当于中住。五阴苦、五阴无我亦不当于中住，五阴空亦不当于中住，五阴寂静亦不当于中住。</p>
  <p>“复次，世尊，行般若波罗蜜菩萨，如不当于中住，法及法性不当于中住，真际不当于中住。</p>
  <p>“复次，世尊，菩萨行般若波罗蜜，诸三昧门、陀邻尼门不当于中住。世尊，菩萨摩诃萨无有沤和拘舍罗，作吾我想著于五阴，有仍五阴受般若波罗蜜，亦不顺般若波罗蜜，不得具足般若波罗蜜，便不能得出生萨云若。</p>
  <p>“复次，世尊，菩萨行般若波罗蜜，著于吾我想，住于诸陀邻尼三昧门，以想识求陀邻尼三昧门，又复有仍受般若波罗蜜，亦不应不顺般若波罗蜜，不得具足般若波罗蜜，不能得出生萨云若。何以故？不受色、痛、想、行、识故。不受五阴则非五阴。所以者何？其性空故。诸陀邻尼三昧门不受，不受则非陀邻尼三昧门，其性空故，乃至般若波罗蜜亦复不受，本性空故。菩萨摩诃萨行般若波罗蜜，当观性空之法，虽观于诸法不当使有所著，是名为菩萨摩诃萨无所受三昧，积聚广大无限之用，诸罗汉、辟支佛所不能及。萨云若亦不受，乃至内外空及有无空亦不受。何以故？不可以想行故。所以者何？想行有垢故。何等想？五阴想、三昧想，是谓垢想。</p>
  <p>“当作是受，当作是念，不尔者异道人先尼，终不有信于萨云若慧。何等信？信于般若波罗蜜不以想信解受持观其所应，亦不以想亦不以无想。作是不受想，先尼得解信要，便得度空性之慧，不复受色、痛、想、行、识。所以者何？以见解空想之法。何以故？亦不于内见慧，亦不于外见慧，亦不离内外事见慧。何以故？亦不见法当有可识知者。亦不于内五阴见慧，亦不于外五阴见慧，亦不离五阴见慧，以是因缘先尼得解，得解已便得信要于萨云若，是谓比诸法信等以为证而不见诸法。先尼作是解脱已，便于诸法无所受，不想不念故。是法亦无有得者，亦无有受者，亦无有解者，是法亦非受，亦非持，亦不可获，亦无有念，一切诸法皆无念故。</p>
  <p>“世尊，菩萨摩诃萨所以于般若波罗蜜通达来往于彼此岸者何？于诸法无所受，不受色、痛、想、行、识者；于诸法无所受故，乃至三昧陀邻尼门无所受；于诸法亦无所受，不具足三十七品、佛十力、佛十八法不共终不中道般泥洹。何以故？三十七品非三十七品，乃至佛十八法非十八法，是法非法亦不非法，是为菩萨摩诃萨行般若波罗蜜不受五阴。</p>
  <p>“复次，世尊，菩萨摩诃萨行般若波罗蜜，当作是观言：‘何许是般若波罗蜜？般若波罗蜜为是谁？谁有是般若波罗蜜？’菩萨行般若波罗蜜，当复作是念言：‘不可得法，不可见法，非为般若波罗蜜。’”</p>
  <p>于是，舍利弗问尊者须菩提言：“贤者，何等法不可得、不可见？”</p>
  <p>须菩提报言：“般若波罗蜜不可得、不可见，禅、惟逮、羼、尸、檀波罗蜜亦不可得亦不可见，以外空、内空及有无空故；五阴亦不可得见，三十七品、佛十八法神通亦不有亦不可得见，法性、法住、真际、佛萨云若亦不有亦不可得见，以内外空有无皆空故。舍利弗，菩萨摩诃萨行般若波罗蜜若作是观，作是念，意不惓不厌、不恐不怖，当知是菩萨终不离般若波罗蜜。”</p>
  <p>舍利弗问尊者须菩提：“何以当知菩萨不离般若波罗蜜？”</p>
  <p>须菩提报言：“如色之状貌离色，如痛、想、行、识状貌离痛、想、行、识，如檀波罗蜜状貌离檀波罗蜜，乃至般若波罗蜜状貌离般若波罗蜜，乃至佛十八法乃至真际亦复如是。”</p>
  <p>舍利弗问须菩提言：“五阴状貌何类？六波罗蜜、佛十八法状貌何类？法性及如、真际其状貌何类？”</p>
  <p>须菩提报言：“五阴无所有之状貌，六波罗蜜、佛十八法、真际亦无所有之状貌，其类非物之类。舍利弗，是故当知五阴状貌离五阴，如六波罗蜜状貌离六波罗蜜，乃至真际亦复如是。五阴离五阴相，乃至真际亦离其相，相亦离其真际。”</p>
  <p>舍利弗问须菩提：“菩萨摩诃萨于中便出生萨云若耶？”</p>
  <p>报言：“如所问无有异。何以故？诸法无所出，亦无所生。”</p>
  <p>舍利弗又问：“何以故诸法无有生、无有出？”</p>
  <p>须菩提报言：“五阴空，亦不见其出，亦不见其生；般若波罗蜜、佛十八法、真际亦不见其出，亦不见其生。舍利弗，菩萨摩诃萨作是学般若波罗蜜，以渐近萨云若，已渐近萨云若便得身意想净，已得身意想净便无淫怒痴意，强梁贪意不复生意，终无六十二见事，终不于母人腹中生，常得化生，从一佛国至一佛国，育养众生普净佛国土，至成阿耨多罗三耶三菩终不离诸佛世尊。舍利弗，菩萨摩诃萨行般若波罗蜜，当作是学，当作是行。”</p>
</body></html>