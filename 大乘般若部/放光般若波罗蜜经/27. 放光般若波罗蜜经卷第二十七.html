<!DOCTYPE html>
<html>
<head>
  <meta charset="utf-8"/>
  <meta name="author" content="无罗叉"/>
  <meta name="author" content="竺叔兰/西晋"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>放光般若波罗蜜经卷第二十七</title>
</head>
<body>
  <h1 class="head">放光般若波罗蜜经卷第二十七</h1>
  <h2>住二空品第七十八之余</h2>
  <p>佛告须菩提：“如是，如是，如汝所言，众生不可得，当知内外空及有无空，当知五阴空、性空、衰空，当知四谛、十二因缘空，当知吾我空及知见空，当知四禅空、四等空、四空定亦空，当知三十七品空、三脱门空，当知八惟无空、九次第禅空，当知佛十八法空、十种力空、四无所畏空、四无碍慧空，当知二地空，当知菩萨空，当知佛刹土空，当知道空。”</p>
  <p>佛告须菩提：“菩萨觉知诸法皆空，而为一切众生说法，既为说法不从是空有转还者，于诸法无所取、无所舍，亦无碍真谛，说法无有虚饰。譬如如来化作无央数人，或安立于六波罗蜜者，或安立于四禅、四等者。于须菩提意云何？是化人宁有所得不？”</p>
  <p>须菩提言：“世尊，不也，化无所得。”</p>
  <p>“须菩提，当知菩萨教化众生亦复如是，随其所能而为说法，皆令众生离于颠倒，亦不缚亦不解。何以故？五阴无缚亦不解，若五阴有缚有解者则非五阴，用五阴常自净故，乃至有为无为法亦常自净。菩萨为众生说法，初不见众生，以诸法不可得故。菩萨住于无所住，五阴空故无有处所，乃至有为无为亦无所住。何以故？无有实故而无所住。无所有亦不住于无所有，有所有亦不住于有所有。何以故？是皆不可得故，不可得者无有住处。须菩提，菩萨行般若波罗蜜皆明诸法分别诸空，菩萨作是行般若波罗蜜者，于诸如来无所著等正觉，于诸圣贤为无有过。何以故？诸佛世尊及诸圣贤皆逮觉是法教化众生，以得是法无转还者。何以故？法性、真际及如无转还者，亦无形貌可转还者。”</p>
  <p>须菩提白佛言：“世尊，法性、真际及如不转还者，五阴及如、真际、法性为有异耶？有为无为及道有漏无漏复有异耶？”</p>
  <p>佛言：“不也，须菩提，五阴及如、真际、法性、有为无为及道等无有异。”</p>
  <p>复问：“世尊，假令五阴及如乃至有为无为等无有异者，云何有善恶之报及五道生死？云何有三乘之法耶？”</p>
  <p>佛言：“以众生习于世谛故便有道之名号，于第一最要义者无有分数。何以故？是法常寂，无所分别亦无所说，五阴亦无生灭亦无著断，用本空末空故。”</p>
  <p>须菩提白佛言：“世尊，若习世谛便有道名者，一切凡夫皆为是道、是三乘耶？”</p>
  <p>佛告须菩提：“一切凡夫尽知集谛及道谛者，若知是者当知是道。若使凡夫不知者，亦无道处，亦无道报。”</p>
  <p>复问：“云何凡夫当得道之果报？”</p>
  <p>佛言：“诸贤圣者有道念故便有道报。”</p>
  <p>复问：“世尊，以道念故便有道耶？”</p>
  <p>佛言：“不也，须菩提，不以念故便能逮道也。亦不无念，亦不离念，是故菩萨行般若波罗蜜，为众生故便处于道，道者亦无分部，亦无有为无为，亦无分别。”</p>
  <p>复问：“世尊，若不分别有道处者，云何佛说三习绪断得须陀洹？淫怒痴薄得斯陀含？于下欲界灭五习得阿那含？于上无形界灭五习者得阿罗汉？眼所见形色皆如是尽法得辟支佛？一切诸习绪尽便得三耶三佛？如是云何当知是事？若道无分数者，云何随行各得其道？”</p>
  <p>佛告须菩提：“须陀洹道乃至三耶三佛，为是有为耶？为是无为耶？”</p>
  <p>须菩提言：“世尊，非是有为法。”</p>
  <p>佛言：“无为之法有分界不？”</p>
  <p>须菩提言：“无有分界。”</p>
  <p>佛言：“于意云何？善男子、善女人一时逮得有为无为之法，及得一相，是时宁见言，是有为、是无为不？”</p>
  <p>须菩提言：“世尊，不也。”</p>
  <p>佛言：“菩萨行般若波罗蜜，为众生说法无有分界，以内外空及有无空故。菩萨于内自无所入，教一切人亦无所入，亦不入六波罗蜜，亦不入禅，亦不入等，亦不入于三十七品，亦不入萨云若，无所入者为无所生。譬如如来化作化人，化人布施亦不得报，欲度人故亦不住于六波罗蜜，亦不住于有漏无漏，亦不住道，亦不住俗，亦不住有为，不住于无为，适无所住。所以者何？超越诸法之相故也。”</p>
  <h2>超越法相品第七十九</h2>
  <p>于是，须菩提白佛言：“世尊，云何超越诸法法相？”</p>
  <p>佛告须菩提：“譬如化人无淫怒痴，亦无五阴行，亦无内外事，无有挂碍处，亦无道事亦无俗事，有漏无漏、有为无为亦无道事，亦无有果报。”</p>
  <p>佛语须菩提：“是为超越诸法相。”</p>
  <p>须菩提白佛言：“世尊，化者云何有道念？”</p>
  <p>佛报言：“道念者，亦无断，亦无著，亦不于五趣现。”</p>
  <p>佛言：“于须菩提意云何？如来所化颇有形、有来往、有著断耶？”</p>
  <p>须菩提言：“世尊，如来所化无有来往，亦无著断，亦不于五趣现。”</p>
  <p>佛言：“须菩提，是为超越诸法之相。”</p>
  <p>须菩提白佛言：“世尊，诸五阴皆如幻耶？”</p>
  <p>佛言：“如是，如是。”</p>
  <p>须菩提白佛言：“若诸法如化，世尊，化者亦无有色，亦无有痛，亦无想，亦无行，亦无识，亦无著，亦无断，亦不于五趣有脱，菩萨摩诃萨有何等奇特事？”</p>
  <p>佛言：“于须菩提意云何？我本为菩萨时，颇见从五趣中得度脱众生者不？”</p>
  <p>须菩提报言：“不见有所脱。”</p>
  <p>佛言：“于三界不见有众生，何况当有五趣、当有所度？何以故？菩萨观知诸法如幻如化。”</p>
  <p>须菩提言：“若菩萨观知诸法如幻如化者，用何等故行六波罗蜜、四禅、四等、四空定？为何等故行三十七品而净佛土教化众生？”</p>
  <p>佛告须菩提：“若众生自知诸法如幻如化者，菩萨终不于阿僧祇劫慊苦行菩萨之道。须菩提，以众生不能自知如幻如化故，菩萨慊苦行六波罗蜜，净佛国土教化众生。”</p>
  <p>须菩提白佛言：“世尊，假令诸法如梦、如幻、如化、如响、如热时之焰，于何许有众生，菩萨行般若波罗蜜而拔济众生？”</p>
  <p>佛言：“众生者，但共缚于名字数，著于无端绪，是故菩萨摩诃萨行般若波罗蜜，于名字相拔济之。”</p>
  <p>须菩提白佛言：“何等为名字相？”</p>
  <p>佛告须菩提：“名字者不真，假号为名，假号为五阴，假名为人、为男、为女，假名为五趣及有为无为法，假名为须陀洹、斯陀含、阿那含、阿罗汉、辟支佛、三耶三佛。”</p>
  <p>佛语须菩提：“诸吾我造作之法及道，但为名字数法故。凡诸愚人缚著于有为法，是故菩萨行般若波罗蜜，以沤和拘舍罗教授众生言：‘是名但从相起，但以相故生母人胞胎。所有者无端绪，所有者无所有，诸智者不入于，空。’”</p>
  <p>佛语须菩提：“以是故菩萨摩诃萨行般若波罗蜜，以沤和拘舍罗教授众生。”</p>
  <p>佛言：“何等为相？须菩提，凡愚以二相著。何等为二？一者、形相，二者、无形相。何等为形相？诸有好形、恶形、微形，于是消耗之法，于中有所起相，是名为形相。何等为无形相？诸无形之法于中起相生垢，是名为无形相。菩萨学般若波罗蜜以沤和拘舍罗，于无形相出诸众生，建立于无相处令不二入。何等为二？是相、是无相是为二。须菩提，是为菩萨摩诃萨于相中出诸众生建立于无相。”</p>
  <p>须菩提白佛言：“世尊，假令诸法但有名相，菩萨云何行般若波罗蜜？于诸善法云何有差别？而复劝他人于善法使有差别耶，以善法具足诸处建立众生于三乘？”</p>
  <p>佛告须菩提言：“假令菩萨念五阴名，计校五阴相，菩萨为不行般若波罗蜜。于善法无有差别，亦不能令他人有差别。须菩提，若菩萨摩诃萨行般若波罗蜜，以无相行五波罗蜜，以无相具足四禅、具足四等、具足四空定，以无相具足三十七品，以无相具足内外空及有无空，以无相具足八惟无及九次第禅、具足佛十种力，以无相具足佛十八法，菩萨以自具足是善法，劝他人以无相具足诸善法。须菩提，若诸法有如毛牦之相者，菩萨行般若波罗蜜，终不逮空、无相、无愿之法，不能随众生所愿而建立之，不能令得空、无相、无愿漏尽之法。须菩提，菩萨摩诃萨以无相无念行般若波罗蜜，饶益一切如是。”</p>
  <p>须菩提白佛言：“世尊，假令诸法空无相无念，世尊，云何为法作分数，言是有漏、是无漏、是能有所及、是不能有所及，言是声闻法、是辟支佛法、是菩萨法、是佛法？”</p>
  <p>佛告须菩提言：“于意云何？无相与声闻、辟支佛法、菩萨法、佛法有异不？”</p>
  <p>须菩提言：“不也，世尊。”</p>
  <p>佛言：“声闻、辟支佛法及菩萨、佛法皆不是无相耶？”</p>
  <p>须菩提言：“尔，世尊。”</p>
  <p>佛言：“以是故当知诸法皆无相。”</p>
  <p>佛言：“菩萨于诸法作无相学者，则能增益善本功德，则能增益六波罗蜜、四禅、四等、四空定、三十七品、佛十八法。何以故？菩萨者不学余，但学空、无相、无愿。所以者何？诸菩萨法皆来入三脱门故。三脱门自空，菩萨学空、无相、无愿，为学五阴，为学十二衰，为学十八性，为学四谛，为学十二缘起，为学内外空及有无空，为学六波罗蜜，为学三十七品，为学佛十力、四无所畏、四无碍慧、佛十八法。”</p>
  <p>须菩提白佛言：“云何，世尊，菩萨行般若波罗蜜？云何学五阴？”</p>
  <p>佛报言：“菩萨行般若波罗蜜，知色相，知色起灭，知色如。云何知色相？色无坚固，譬如聚沫。云何知色本末？色亦不来，亦不去，亦无还反。须菩提，是为知色本末。云何知色如？如亦不生亦不灭，亦不来亦不去，亦不断亦不著，亦不增亦不减，作如是知是为知色，亦不变异是故名为如，是故名为知色如。</p>
  <p>“云何知痛生灭？云何知痛如？知痛如泡故。</p>
  <p>“云何知想如？知想如热时之焰至竟无水，亦不去亦不来。痛如及想如等，知想亦如是。</p>
  <p>“云何知行如？譬如芭蕉叶，叶分解中无有坚。云何知行起灭？行亦无有来往，知行如是，知如亦如是。</p>
  <p>“云何观识？譬如幻师化作四种兵，亦不往亦不来，观识亦如是。云何观识如？观如如识，是为知识如。</p>
  <p>“云何观知眼性？眼所有空，眼色空，眼识空，乃至意识所有空。</p>
  <p>“云何观知十二衰？知内外法如，知内外法所有空。</p>
  <p>“云何观知苦谛？亦知苦，亦知谛，亦知有我无我，谛习尽空皆知谛。云何知四谛如？知如如四谛，是为知四谛如。</p>
  <p>“云何观知十二缘起如？十二缘起无所生，是故知十二缘起如。”</p>
  <p>须菩提白佛言：“菩萨学般若波罗蜜行般若波罗蜜，假令各各分别知是诸法如是，则为不分别法性、色身。”</p>
  <p>佛报言：“若有异法离于法性者，是色身、法性则为有别。何以故？须菩提，如来及如来弟子，不见有法离于法性与法性有别者，虽不见不处，法无有二离法性者。”</p>
  <p>佛告须菩提：“菩萨行般若波罗蜜，当作是学法性。”</p>
  <p>须菩提白佛言：“世尊，菩萨学法性者为无所学。”</p>
  <p>佛告须菩提：“菩萨学法性者，为尽学一切诸法。何以故？一切诸法皆是法性。”</p>
  <p>须菩提白佛言：“何以故诸法皆是法性？”</p>
  <p>“诸有为法皆是法性，是故须菩提，菩萨学般若波罗蜜者，为学法性。”</p>
  <p>须菩提白佛言：“假令诸法皆是法性，菩萨用何等故行六波罗蜜？何以故行四禅、四等、四空定？云何行三十七道品、三脱门、八惟无、九次第禅、十力、四无所畏？何以故学佛十八法，学六通、三十二相，学成就八十种好？何以故学生四姓家？何以故学生四天上，从第四天至三十三天？何以故从初发意至第十地？何以故学三乘净佛国土教化众生，学陀邻尼门，学辩才？何以故学菩萨道，学诸法如？知一切众事，法性中无有是若干分数。世尊，将无菩萨行颠倒事？所以者何？法性亦非五阴，法性亦不离五阴，法性则是五阴，五阴则是法性。”</p>
  <p>佛告须菩提：“如是，如是，须菩提，如汝所言，法性则是五阴，五阴则是法性。须菩提，菩萨行般若波罗蜜，若见法有离法性者，终不发阿耨多罗三耶三菩。菩萨行般若波罗蜜，诸法之性则是道，是故菩萨行般若波罗蜜，知诸法则是法性，无名之法以名教授，从五阴至道皆以名号法数字说之。</p>
  <p>“须菩提，譬如幻师持一镜现若干种像——若男、若女、若马、若象、若庐馆、若浴池，于中示现若干种座氍氀毾[登*毛]、綩綖帐幔、香华、伎乐种种食饮之具，以名伎乐娱乐众人；复现六波罗蜜，于中现四大姓，现有须弥山、有三十三天，于中现诸声闻、辟支佛，现诸新发意行六波罗蜜菩萨；复现十住一生补处菩萨，现诸菩萨游戏于五通，现有净佛国土教化众生，现有行三昧三摩提以自娱乐；复现有行佛十力、四无所畏、大慈大悲，现有佛身相具足者。中有愚痴之士称叹言：‘快哉！是人所作甚奇特，能食饮若干亿万人皆令欢喜，现若干种像世尊相好！’中或有知者便大笑言：‘是幻师所作乃尔，以空无所有法，以无端绪之法乐众人令使有端绪，相无形与作形相。’”</p>
  <p>佛言：“菩萨行般若波罗蜜，不见有法离法性者，以沤和拘舍罗为众生说法，亦不见众生，亦不见其处；自行六波罗蜜，劝人习六波罗蜜，见有行者代其欢喜；自行十善劝人令行，见行十善者赞叹代其欢喜；自行五戒劝人令持，见有持者赞叹代其欢喜；自持八斋劝人令持，见有持者赞叹代其欢喜；自行四禅、四等、四空定，劝人令行，见有行者赞叹代其欢喜；自行三十七品、三脱门及四无所畏、佛十力、佛十八法，劝人令行，见有行者赞叹代其欢喜。”</p>
  <p>佛告须菩提言：“法性前以后及中间无有增减，是故菩萨摩诃萨为众生故，谦苦行菩萨之行。若法性前后及中间有异者，菩萨终不以沤和拘舍罗，广宣法性教授众生。”</p>
  <h2>信本际品第八十</h2>
  <p>尔时，须菩提白佛言：“假令初无有众生及其处，菩萨为何等故念行般若波罗蜜？”</p>
  <p>佛告须菩提：“菩萨信真际故，念般若波罗蜜。真际及众生际有异者，菩萨终不念般若波罗蜜。以真际、众生际等无有异故，菩萨欲益众生故，念行般若波罗蜜。</p>
  <p>“复次，须菩提，菩萨摩诃萨行般若波罗蜜，亦不分流分别真际而建立众生于真际。”</p>
  <p>须菩提白佛言：“若建立众生于真际者，则为建立真际于真际。若建立真际于真际者俱无所有，云何持无所有建立于无所有？世尊，如是者，菩萨云何建立众生于真际？”</p>
  <p>佛告须菩提：“不可以真际建立于真际，不可以所有建立于所有，亦不可以无所有建立于无所有。须菩提，菩萨行般若波罗蜜，以沤和拘舍罗建立众生于真际，真际及众生际，一际无有二。”</p>
  <p>须菩提白佛言：“世尊，何等为菩萨沤和拘舍罗行般若波罗蜜，而建立众生于真际，而无所分现？”</p>
  <p>佛告须菩提言：“菩萨摩诃萨行般若波罗蜜，以沤和拘舍罗建立众生于檀，建立已为说檀本末空，为说所施及施者、受者皆空，受果报亦空，教言：‘善男子，莫作若干相——汝所施及受者谓有果耶！等一空耳，皆入真际。’教言：‘善男子，汝若不分别所施及受者及果报，是则甘露施，便逮甘露果。莫以是施受色！’教言：‘善男子，莫以施受痛，莫以施受想、行、识。何以故？汝所施及施者、受者皆空，受报亦空。以空施有所求，诸所施不可得见。何以故？所有者从本至竟常自空故。’</p>
  <p>“复次，须菩提，菩萨摩诃萨行般若波罗蜜，以沤和拘舍罗建立众生于尸，教言：‘善男子，舍是十恶行，是诸恶法无有实。当谛自思惟，是十恶本无所有。’菩萨摩诃萨以是具足于沤和拘舍罗教授众生，便以檀及尸教于众生，檀及尸果报皆自空无所有，亦不入中，便逮寂静，便生智慧，断诸蒙冥离诸苦恼，以世俗数般泥洹不以最第一义。何以故？从空中索般泥洹者无有，空终不般泥洹，泥洹者亦自至竟空。</p>
  <p>“复次，须菩提，菩萨见众生乱意、志不定、斗诤、怨恚，便教令忍辱，教令习羼，教人言：‘汝所入陷溺皆是空无所有，当熟思念言：我空，弊暴为我为是谁？空弊暴意从何所来？空无有不空时，是空亦非如来、菩萨、罗汉、辟支佛所作，亦非诸三十三天、龙、阿须伦、鬼、神、甄陀罗、摩睺勒所作，空自然空。’菩萨行般若波罗蜜，以空法建立众生令入空，虽有报应不离阿耨多罗三耶三菩，虽劝进众生求道，但是俗数非是最第一义。何以故？空性亦非逮觉，亦无有逮觉者，亦无有甫当逮觉者，是为真际性空。菩萨为众生故于中行般若波罗蜜，亦不得众生，亦不见其处。何以故？众生寂如诸法。</p>
  <p>“复次，须菩提，菩萨行般若波罗蜜，以沤和拘舍罗，见众生中有懈怠者，菩萨便劝助身意行精进：‘空无之法，于诸法无有懈怠，亦不见有懈怠，空无法终不从空退转，莫于善法生懈怠意，莫于身意退，于六波罗蜜及四禅、四等、四空定莫退，于三十七品法及三脱门至佛十八法莫生懈怠念，莫于诸法作挂碍，观空无挂碍之法无有懈怠者。’”</p>
  <p>佛语须菩提：“菩萨行般若波罗蜜，以空性之法劝进众生令住空行，虽住空行不以二事。何以故？空性者，一无有二，不二之法无可入处。</p>
  <p>“复次，须菩提，菩萨行般若波罗蜜，持空性之法教众生令精进，教告之言：‘善男子，当善精进于施、于戒、于忍、于进、于禅、于智，随意所能于三十七品乃至佛十八法。善男子，莫于是法起二念亦不离二念。何以故？是法性空，空性之法亦无有二亦不不二故。’须菩提，是为菩萨行般若波罗蜜，以沤和拘舍罗习菩萨之行，教授众生净佛国土，次建立众生于须陀洹、斯陀含、阿那含、阿罗汉、辟支佛，建立众生乃至阿耨多罗三耶三菩。</p>
  <p>“复次，须菩提，菩萨行般若波罗蜜，以沤和拘舍罗佑利众生劝助之言：‘当念禅，一心莫生乱想，亦莫生三昧想。何以故？诸法性皆空，空无法中亦无乱者，亦无有一心者，当住是三昧。身口意所作事——若六波罗蜜、三十七品、八惟无、九次第禅、佛十力、四无所畏、四无碍慧、大慈大悲、佛十八法、八十种好，若声闻、辟支佛道、菩萨道、佛道，若声闻果、辟支佛果，若萨云若，若净佛土教化众生，若行空者——便得是诸善法事。”</p>
  <p>佛告须菩提：“菩萨行般若波罗蜜，以沤和拘舍罗佑利众生如是，从初发意以来未尝不为众生多少作佑利时，从一佛国至一佛国，供养礼事诸佛世尊，从诸佛所受法教，至阿耨多罗三耶三菩终不忘失，常得诸总持身口意行，常具足无所乏少。何以故？善于萨云若念故。以善萨云若者，便善于诸道声闻、辟支佛道及神通，菩萨诸所可应行道终不废舍，立于神通救护众生，周旋五趣生死不耗减于神通。”</p>
  <p>佛告须菩提：“菩萨行般若波罗蜜，住于空性佑利众生如是。</p>
  <p>“复次，须菩提，菩萨行般若波罗蜜，以沤和拘舍罗住于空性佑利众生，以般若波罗蜜劝教众生言：‘诸仁者，净于身口意受甘露教，有受甘露教者终不离空性法。何以故？空性之法，亦非是有法，亦非是无法。’”</p>
  <p>佛告须菩提：“菩萨行般若波罗蜜，使众生作是入，作是学，未曾不精进时，自行十善劝人令行，自行五戒及八斋、四禅、四等、四空定劝人令行，自行三十七道品法、十力、十八法劝人令行，自行八十种好劝人令行，自学须陀洹道慧复教人令学须陀洹，自不于中有所欲，自于罗汉法中取慧，亦教他人学阿罗汉、辟支佛法，自于内无所欲，自发阿耨多罗三耶三菩复教他人学阿耨多罗三耶三菩。”</p>
  <p>佛告须菩提：“菩萨摩诃萨习菩萨之行，以沤和拘舍罗，初无有懈怠时。”</p>
  <p>须菩提白佛言：“假令诸法性本空，众生亦不可得，亦无有正法，亦不见非法，云何菩萨逮得萨云若慧事？”</p>
  <p>佛告须菩提言：“如是，如是，如汝所言，一切诸法性皆空，空法中亦无有众生，亦无有正法，亦无有非法。若诸法性不空者，菩萨不于空性中成阿耨多罗三耶三菩为空性说法说五阴性空。是故菩萨行般若波罗蜜说五阴性空，以十八性空，以十二缘起性空故，为众生说法，说四禅、四等、四空定，说三十七品性空，说三脱门，说八惟无、九次第禅空、四无碍慧、四无所畏，说十八空、佛十八法、大慈大悲、八十种好空；以是故为众生说法，说声闻、辟支佛道，说萨云若，说诸本习垢尽，以是空性说法若内空、外空及有无空。是性不空者，菩萨终不以空性说法若内空、外空及有无空。非是性空者为坏败空矣，空不可坏亦不可上尊。何以故？空亦无有处亦不无处，亦不来亦不往，是故法常住，无有增减，无有起灭，无著无断。菩萨住是法者，为成阿耨多罗三耶三菩，亦不见法有所逮，亦不不有所逮，亦不无所逮，是为法之常住。菩萨行般若波罗蜜者，见诸法性皆空，于阿耨多罗三耶三菩终不转还。何以故？不见诸法挂碍，当何从有狐疑？阿耨多罗三耶三菩者性空无有众生，亦不见众生处，亦不见有吾我、寿命及知见事，亦不见五阴，乃至八十种好亦无所见。</p>
  <p>“须菩提，譬如化佛化作比丘、比丘尼、优婆塞、优婆夷，为说法至那述劫不断绝。须菩提，是化人于三乘法，宁有所得不？”</p>
  <p>须菩提言：“不也，世尊。”</p>
  <p>“何以故？无形故。诸法亦无有形，何所众生为菩萨，入声闻、辟支佛者？但为著余堕颠倒者建立于顺。如是倒者为非颠倒，无有颠倒及诸念处，亦无众生，亦无吾我，亦无寿命，亦无知见之事，亦无五阴，亦无有道，是名为空性。菩萨于中行般若波罗蜜，度诸颠倒及有人相及众生相，度脱有色无色相，度脱有漏之法，以俗数度脱无漏之法，非最第一之义。何等无漏？三十七品是亦无所有，亦无所生，亦不以行，是谓空性——诸佛世尊之道。诸佛之道者，亦无众生，亦无我、人、寿命，亦无知见，亦无五阴，亦无三十二相、八十种好。是者真是如来之道，亦不以菩萨道故发阿耨多罗三耶三菩，但为空性故，从本至竟及其中间无不空者，常一空故。菩萨所以行空波罗蜜，以众生有众生相，欲建立于萨云若故。是故菩萨行道慧，以道慧事，便能入诸道，亦入三乘道。菩萨具足入诸道已，教化众生净佛国土，便住于有为中成阿耨多罗三耶三菩，不断佛业及诸空性。住空性者，是诸去来今佛之道业，生死之处及诸俗法不离于空性。诸菩萨皆当入于诸佛所习行空性，虽行空性于萨云若而不堕落。”</p>
  <p>须菩提白佛言：“世尊，诸菩萨摩诃萨，甚奇！甚特！行于空事不分别空。何等为不分别空？不言色异、觉异、想异、行异、识异、空异，乃至于道亦不言异。空性则是道，道则是空性。”</p>
  <p>佛告须菩提：“假令空性异、五阴异者，菩萨终不逮觉萨云若。空性与五阴等无有异，菩萨知诸法性皆空，是故发阿耨多罗三耶三菩。何以故？空性法，亦无坏者，亦不尊上。而世人迷惑言‘五阴是我所，我是五阴所’，便入五阴行吾我事，复入内外形便生五阴，便有生老病死、忧悲勤苦，堕五趣中不得度脱。是故菩萨习行空波罗蜜，不分别五阴，不观五阴空以不空，乃至于道亦不观空以不空。所以者何？不以五阴空而现五阴，亦不以道空而现道也。</p>
  <p>“须菩提，譬如虚空不分别空，亦不分别内外空。如是，须菩提，亦不以五阴空故现五阴，亦不以道空故现道。何以故？空者无所有，亦不分别是空、是不空，乃至于道亦复如是。”</p>
  <p>须菩提白佛言：“世尊，假令诸法不可分别、不可坏者，云何菩萨发阿耨多罗三耶三菩？世尊，于道有二者不能发阿耨多罗三耶三菩。”</p>
  <p>佛言：“如是，如是，须菩提，行二者无有道，道者无二亦非二也。菩萨学道不作二入，菩萨则是道，道则是菩萨，亦不色、痛、想、行、识，亦不行道。何以故？道亦不言‘汝当行五阴，汝当行道’，菩萨行道亦无所取。”</p>
  <p>须菩提白佛言：“菩萨行道，亦不有所取，亦不有所放，为作何等行？于何所行道？”</p>
  <p>佛言：“于汝意云何？如来所作化，于何所行有取有放不？”</p>
  <p>须菩提言：“世尊，不也，无取无放。”</p>
  <p>佛言：“罗汉于梦中为有所取、有所放不？”</p>
  <p>答言：“不也。”</p>
  <p>须菩提言，“世尊，罗汉尚不眠，那得有梦？”</p>
  <p>佛言：“如是，如是，须菩提，菩萨所行，亦无所取，亦无所放。”</p>
  <p>须菩提言：“世尊，菩萨意亦不于五阴、亦不于道有所取放者，菩萨为不行十住地所应行耶？不行六波罗蜜耶？不行三十七品、四禅、四等及四空定、八惟无、九次第，不行十力、四无所畏、三十二相、八十种好，不行五通净佛国土教化众生，不逮萨云若，可得成阿耨多罗三耶三菩不？”</p>
  <p>佛言：“如是，如是，须菩提，若菩萨不具足行十地，不具足六波罗蜜，不具足四禅、四等及四空定、八惟无禅、九次第禅、三十七品，乃至八十种好不具足者，终不得成阿耨多罗三耶三菩，不具足者不能逮萨云若。灭五阴空相，灭道空性，是性已灭住于灭性，不为法作损益，亦无所生，亦无所灭，亦无著断，亦不逮觉，须菩提，以世俗法教，菩萨成阿耨多罗三耶三菩，五阴及道以俗数故非最第一要义。菩萨从初发意以来，虽行道意亦不灭，众生亦不灭，道亦不灭，菩萨亦不灭。于须菩提意云何？汝等五阴除灭得无量三昧，得须陀洹乃至罗汉时，是时颇见意，颇见道果不？”</p>
  <p>须菩提言：“世尊，不见也。”</p>
  <p>佛言：“汝弟子等，云何有言有所逮得？”</p>
  <p>须菩提言：“但以世俗数耳。”</p>
  <p>佛言：“亦复以世俗数故，言有五阴，言有菩萨，言有萨云若。菩萨不于道有所得法，有所损益者，以法性故不得。诸法性尚不得诸法性，何况当得十住地及六波罗蜜、三十七品及三脱门乃至佛十八法？当有所得者，是者不然。是故，须菩提，菩萨摩诃萨行阿耨多罗三耶三菩，得阿惟三佛佑利众生。”</p>
</body></html>