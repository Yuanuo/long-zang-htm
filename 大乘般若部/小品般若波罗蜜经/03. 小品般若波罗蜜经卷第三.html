<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>小品般若波罗蜜经卷第三</title>
</head>
<body>
  <h1 class="head">小品般若波罗蜜经卷第三</h1>
  <h2>佐助品第六</h2>
  <p>佛告释提桓因言：“憍尸迦，若有善男子、善女人教阎浮提人行十善道。于意云何？是人以是因缘得福多不？”</p>
  <p>释提桓因言：“甚多，世尊！”</p>
  <p>佛言：“憍尸迦，不如善男子、善女人以般若波罗蜜经卷与他人，令得书写读诵，其福甚多。</p>
  <p>“憍尸迦，置是阎浮提众生，若复有人教四天下众生令行十善道；置是四天下，若周梨迦小千世界，若二千中世界，若三千大千世界众生，若教十方如恒河沙等世界众生，令行十善道。于意云何？是人以是因缘故，得福多不？”</p>
  <p>释提桓因言：“甚多，世尊！”</p>
  <p>佛言：“憍尸迦，不如善男子、善女人以般若波罗蜜经卷与他人，令得书写读诵，其福甚多。</p>
  <p>“复次，憍尸迦，若有善男子、善女人教阎浮提众生，令行四禅、四无量心、四无色定、五神通，是人以是因缘，得福多不？”</p>
  <p>释提桓因言：“甚多，世尊！”</p>
  <p>佛言：“憍尸迦，不如善男子、善女人以般若波罗蜜经卷与他人，令得书写读诵，其福甚多。</p>
  <p>“憍尸迦，置是阎浮提及三千大千世界乃至教十方如恒河沙等世界众生，令行四禅、四无量心、四无色定、五神通。于意云何？是人以是因缘，得福多不？”</p>
  <p>释提桓因言：“甚多，世尊！”</p>
  <p>佛言：“憍尸迦，不如善男子、善女人以般若波罗蜜经卷与他人，令得书写读诵，其福甚多。</p>
  <p>“复次，憍尸迦，若有善男子、善女人以般若波罗蜜经卷与他人，令得书写读诵，不如善男子、善女人自为他人读诵，其福甚多。</p>
  <p>“复次，憍尸迦，若善男子、善女人自为他人读诵般若波罗蜜，不如善男子、善女人自为他人解说其义，其福甚多。”</p>
  <p>是时，释提桓因白佛言：“世尊，应为何等人解说般若波罗蜜义？”</p>
  <p>佛言：“憍尸迦，若有善男子、善女人不知般若波罗蜜义，故应为解说其义。何以故？憍尸迦，未来世当有相似般若波罗蜜，若善男子、善女人于是中欲得阿耨多罗三藐三菩提，闻是相似般若波罗蜜则有违错。”</p>
  <p>释提桓因言：“世尊，何等是相似般若波罗蜜？”</p>
  <p>“憍尸迦，当来世有比丘欲说般若波罗蜜，而说相似般若波罗蜜。”</p>
  <p>“世尊，云何诸比丘说相似般若波罗蜜？”</p>
  <p>佛言：“诸比丘说言：‘色是无常，若如是求，是为行般若波罗蜜；受、想、行、识是无常，若如是求是为行般若波罗蜜。’憍尸迦，是名说相似般若波罗蜜。憍尸迦，不坏色故观色无常，不坏受、想、行、识故观识无常，不作如是观者，是名行相似般若波罗蜜。憍尸迦，以是因缘故，菩萨说般若波罗蜜义，其福甚多。</p>
  <p>“复次，憍尸迦，若有善男子、善女人教阎浮提众生，令得须陀洹果。于意云何？是人以是因缘，其福多不？”</p>
  <p>释提桓因言：“甚多，世尊！”</p>
  <p>佛言：“憍尸迦，不如善男子、善女人以般若波罗蜜经卷与他人，令得书写读诵，作是言：‘汝当得是应般若波罗蜜功德。’其福甚多。何以故？须陀洹果从般若波罗蜜出故。</p>
  <p>“憍尸迦，置是阎浮提及三千大千世界，乃至教十方如恒河沙等世界众生，令得须陀洹果。于意云何？是人以是因缘，其福多不？”</p>
  <p>释提桓因言：“甚多，世尊！”</p>
  <p>佛言：“憍尸迦，不如善男子、善女人以般若波罗蜜经卷与他人，令得书写读诵，作是言：‘汝当得是应般若波罗蜜功德。’其福甚多。何以故？须陀洹果从般若波罗蜜出故。</p>
  <p>“复次，憍尸迦，若有善男子、善女人教阎浮提众生，令得斯陀含果、阿那含果、阿罗汉果、辟支佛道。于意云何？是人以是因缘，其福多不？”</p>
  <p>释提桓因言：“甚多，世尊！”</p>
  <p>佛言：“憍尸迦，不如善男子、善女人以般若波罗蜜经卷与他人，令得书写读诵，作是言：‘汝当得是应般若波罗蜜功德。’其福甚多。何以故？汝随学是法，当得萨婆若法，随得萨婆若法，当随得斯陀含果、阿那含果、阿罗汉果、辟支佛道。</p>
  <p>“憍尸迦，置是阎浮提及三千大千世界众生，乃至教十方如恒河沙等世界众生，令得斯陀含果、阿那含果、阿罗汉果、辟支佛道。于意云何？是人以是因缘，其福多不？”</p>
  <p>释提桓因言：“甚多，世尊！”</p>
  <p>佛言：“憍尸迦，不如善男子、善女人以般若波罗蜜经卷与他人，令得书写读诵，作是言：‘汝当得是应般若波罗蜜功德。’其福甚多。何以故？汝随学是法，当得萨婆若法，随得萨婆若法，当随得斯陀含果、阿那含果、阿罗汉果、辟支佛道。</p>
  <p>“复次，憍尸迦，若满阎浮提众生皆发阿耨多罗三藐三菩提心，若有善男子、善女人以般若波罗蜜经卷与之，令得书写读诵，是人以是因缘，其福多不？”</p>
  <p>释提桓因言：“甚多，世尊！”</p>
  <p>佛言：“憍尸迦，不如善男子、善女人以般若波罗蜜经卷，与一阿毗跋致菩萨，作是念：‘是菩萨于是中学，当能修习般若波罗蜜，以是因缘般若波罗蜜增广流布。’福多于彼。</p>
  <p>“憍尸迦，置是阎浮提及三千大千世界众生，乃至十方如恒河沙等世界众生，皆发阿耨多罗三藐三菩提心，若有善男子、善女人以般若波罗蜜经卷与之，令得书写读诵。于意云何？是人以是因缘，其福多不？”</p>
  <p>释提桓因言：“甚多，世尊！”</p>
  <p>佛言：“不如善男子、善女人以般若波罗蜜经卷，与一阿毗跋致菩萨，作是念：‘是菩萨于是中学，当能修习般若波罗蜜，以是因缘般若波罗蜜增广流布。’福多于彼。</p>
  <p>“复次，憍尸迦，阎浮提所有众生，皆发阿耨多罗三藐三菩提心，若有善男子、善女人以般若波罗蜜经卷，与之为解其义。于意云何？是人以是因缘，其福多不？”</p>
  <p>释提桓因言：“甚多，世尊！”</p>
  <p>佛言：“憍尸迦，不如善男子、善女人以般若波罗蜜经卷，与一阿毗跋致菩萨为解其义，福多于彼。</p>
  <p>“憍尸迦，置是阎浮提及三千大千世界众生，乃至教十方如恒河沙等世界众生，皆发阿耨多罗三藐三菩提心，若有善男子、善女人以般若波罗蜜经卷与之，为解其义。于意云何？是人以是因缘，其福多不？”</p>
  <p>释提桓因言：“甚多，世尊！”</p>
  <p>佛言：“憍尸迦，不如善男子、善女人以般若波罗蜜经卷，与一阿毗跋致菩萨，为解其义，福多于彼。</p>
  <p>“复次，憍尸迦，阎浮提所有众生皆是阿毗跋致菩萨，若有善男子、善女人以般若波罗蜜义教之。于意云何？是人以是因缘，其福多不？”</p>
  <p>释提桓因言：“甚多，世尊！”</p>
  <p>佛言：“憍尸迦，于是中有一菩萨，疾得阿耨多罗三藐三菩提，若有人以般若波罗蜜义教之，福多于彼。</p>
  <p>“憍尸迦，置是阎浮提及三千大千世界众生，乃至十方如恒河沙等世界众生，皆是阿毗跋致菩萨，若有善男子、善女人以般若波罗蜜义教之。于意云何？是人以是因缘，其福多不？”</p>
  <p>释提桓因言：“甚多，世尊！”</p>
  <p>佛言：“憍尸迦，于是中有一菩萨，疾得阿耨多罗三藐三菩提，若有人以般若波罗蜜义教之，福多于彼。”</p>
  <p>尔时，释提桓因白佛言：“如是，如是，世尊，随菩萨近阿耨多罗三藐三菩提，转应以般若波罗蜜义教之，亦转应以衣服、饮食、卧具、医药而供养之，其福甚多。何以故？世尊，法应尔随近阿耨多罗三藐三菩提，得福转多。”</p>
  <p>尔时，须菩提赞释提桓因言：“善哉！善哉！憍尸迦，汝是圣弟子，法应佐助诸菩萨，以阿耨多罗三藐三菩提安慰护念。若佛初发阿耨多罗三藐三菩提心时，过去诸佛及诸弟子若不以六波罗蜜安慰佐助者，不能得阿耨多罗三藐三菩提。憍尸迦，佛初发意时，过去诸佛及诸弟子以六波罗蜜应安慰佐助故，得阿耨多罗三藐三菩提。”</p>
  <h2>回向品第七</h2>
  <p>尔时，弥勒菩萨语须菩提：“菩萨摩诃萨随喜福德，于余众生布施、持戒、修禅福德，最大、最胜、最上、最妙。”</p>
  <p>尔时，须菩提问弥勒菩萨：“若菩萨于十方无量阿僧祇世界，过去无量灭度诸佛，是诸佛从初发心乃至得阿耨多罗三藐三菩提，入无余涅槃乃至法欲灭时，于是中间所有应六波罗蜜善根福德，及诸声闻弟子布施、持戒、修禅福德，所有学无学无漏福德及诸佛戒品、定品、慧品、解脱品、解脱知见品，大慈大悲利安众生，无量佛法及其所说，从是法中众生受学，是诸众生所有福德，及诸佛灭后众生所种福德，合集称量是诸福德，以最大、最胜、最上、最妙心随喜，随喜已回向阿耨多罗三藐三菩提，作是愿：‘我此福德当得阿耨多罗三藐三菩提。’若菩萨作是念：‘我以是心回向阿耨多罗三藐三菩提。’如心所缘，是诸缘、诸事为可得不？”</p>
  <p>弥勒言：“是诸缘、诸事不可得，如心取相。”</p>
  <p>须菩提言：“若是诸缘、诸事不尔者，是人将无想颠倒、见颠倒、心颠倒——无常谓常、苦谓乐、不净谓净、无我谓我，生想颠倒、见颠倒、心颠倒。若诸缘、诸事如实者，菩提亦如是，心亦如是。若诸缘、诸事、菩提及心无异者，何等是随喜心回向阿耨多罗三藐三菩提？”</p>
  <p>弥勒言：“须菩提，如是回向法不应于新发意菩萨前说。所以者何？是人所有信乐、恭敬净心，皆当灭失。须菩提，如是回向法应于阿毗跋致菩萨前说，若与善知识相随者说，是人闻是不惊不怖，不没不退。菩萨随喜福德应如是回向萨婆若，所用心回向，是心即尽即灭。何等心是回向阿耨多罗三藐三菩提？若用心、心回向，是二心不俱，又心性不可得回向。”</p>
  <p>尔时，释提桓因语须菩提：“新发意菩萨闻是事，将无惊怖耶？菩萨今云何以随喜福德如实回向？”</p>
  <p>尔时，须菩提因弥勒菩萨作是言：“菩萨于过去诸佛——道已断，行已灭，戏论尽，灭棘刺，除重担，得己利，尽有结，正智解脱，心得自在——无量阿僧祇世界中灭度诸佛，所有善根福德势力，及诸弟子于诸佛所所种善根，合集称量，是诸福德以最大、最胜、最上、最妙心随喜，随喜已回向阿耨多罗三藐三菩提，是菩萨今当云何不堕想颠倒、见颠倒、心颠倒？</p>
  <p>“若是菩萨用是心回向阿耨多罗三藐三菩提，于是心中不生心相，则是回向阿耨多罗三藐三菩提；若是菩萨于是心中而生心相，则堕想颠倒、见颠倒、心颠倒。若菩萨随喜时如实回向，是心尽灭相，如实知尽灭相，尽灭相法则不可回向，回向心亦如是相，所回向法亦如是相，若能如是回向，是名正回向。菩萨摩诃萨应以随喜福德如是回向。</p>
  <p>“若菩萨于过去诸佛所有福德，并诸弟子及凡夫人乃至畜生闻法种善根，及诸天、龙、夜叉、乾闼婆、阿修罗、迦楼罗、紧那罗、摩睺罗伽、人非人等闻法应发萨婆若心，合集称量是诸福德，以最大、最胜、最上、最妙心随喜，随喜已回向阿耨多罗三藐三菩提。若菩萨如是念，是诸法皆尽灭，所回向处亦尽灭，是名随喜福德正回向阿耨多罗三藐三菩提。</p>
  <p>“若菩萨如是知无有法能回向法，是名正回向阿耨多罗三藐三菩提。若菩萨如是回向，则不堕想颠倒、见颠倒、心颠倒。何以故？是菩萨不贪著回向故，是名无上回向。</p>
  <p>“若有菩萨于福德作起法，取相分别，则不能以此福德回向。何以故？是作起法皆是离相，随喜福德亦是离相。若菩萨知所念作起法皆离，当知是为行般若波罗蜜。又诸过去灭度佛善根福德亦如是，回向所用、回向法性相亦如是，若能如是知，是名正回向阿耨多罗三藐三菩提。何以故？诸佛不许取相回向故。若法过去尽灭，是法无相，不可以相得——若如是亦分别，是名取相；若如是亦不分别，是名正回向。</p>
  <p>“云何不取相分别而能回向？菩萨以是事故，应学般若波罗蜜方便。若不闻不得般若波罗蜜方便，则不能入是事。若不闻不得般若波罗蜜方便，能以诸福德正回向者，无有是处。何以故？是人于过去诸佛身及诸福德皆已灭尽，而取相分别得是福德欲以回向，如是回向，诸佛不许亦不随喜。何以故？是皆于法有所得故。所谓于过去灭度诸佛取相分别，有所得而回向，即是大贪著，以是有所得心回向者，诸佛不说有大利益。何以故？是回向，名为杂毒苦恼。譬如美食其中有毒，虽有好色香美，以有毒故不可食之，愚痴无智之人若食此食，初虽香美可意，食欲消时有大苦报。如是有人不正受读诵，不解其义，而教诸弟子回向语言：‘善男子来，如过去、未来、现在诸佛，戒品、定品、慧品、解脱品、解脱知见品，并诸声闻弟子及凡夫人所种善根，及诸佛与众生授辟支佛记，是辟支佛所种善根，及与菩萨受阿耨多罗三藐三菩提记，是诸菩萨所种善根，合集称量是诸福德随喜，随喜已回向阿耨多罗三藐三菩提。’是人如是回向，是回向取相分别故，名为杂毒，如杂毒食。有所得者，无有回向。何以故？是有所得，皆是杂毒故。以是故，菩萨应如是思惟过去、未来、现在诸佛善根福德，应云何回向名为正回向至阿耨多罗三藐三菩提？若菩萨欲不谤诸佛应如是回向：‘如诸佛所知福德，何相、何性、何体、何实，我亦如是随喜，我以是随喜，回向阿耨多罗三藐三菩提。’菩萨如是回向则无有咎，不谤诸佛，如是回向则不杂毒，亦名随诸佛教。</p>
  <p>“复次，菩萨应以随喜福德如是回向，如戒品、定品、慧品、解脱品、解脱知见品，不系欲界、不系色界、不系无色界，非过去、非未来、非现在，以无系故，是福德回向亦无系，所回向法亦无系，回向处亦无系。若能如是回向，则不杂毒。若不如是回向，名为邪回向。菩萨回向法，如三世诸佛所知回向，我亦如是回向阿耨多罗三藐三菩提，是名正回向。”</p>
  <p>尔时，佛赞须菩提言：“善哉！善哉！须菩提，汝能为诸菩萨摩诃萨作佛事。须菩提，若有三千大千世界众生，皆行慈悲喜舍心、四禅、四无色定、五神通，不如是菩萨回向福德最大、最胜、最上、最妙。</p>
  <p>“复次，须菩提，若有三千大千世界众生，皆发阿耨多罗三藐三菩提心，是一一菩萨于恒河沙等劫，以有所得心供养如恒河沙等世界众生衣服、饮食、卧具、医药、一切乐具，如是一一菩萨皆于恒河沙等劫，以有所得心供养是诸众生衣服、饮食、卧具、医药、一切乐具。于意云何？是诸菩萨以是因缘，得福多不？”</p>
  <p>须菩提言：“甚多，世尊！不可譬喻。若是福德有形，恒河沙等世界所不能受。”</p>
  <p>佛赞须菩提言：“善哉！善哉！须菩提，若菩萨为般若波罗蜜所护故，能以是福德回向，于前有所得心布施福德，百分不及一，千万亿分不及一，乃至算数譬喻所不能及。”</p>
  <p>尔时，四天王天上二万天子，合掌礼佛，作是言：“世尊，是菩萨回向名为大回向，以方便故，胜于有所得菩萨布施福德。何以故？是菩萨回向为般若波罗蜜所护故。”</p>
  <p>尔时，忉利天上十万天子，以天华香、涂香、末香、天衣、幢幡、天诸伎乐而供养佛，皆作是言：“世尊，是菩萨回向名为大回向，以方便故，胜于有所得菩萨布施福德。何以故？是菩萨回向为般若波罗蜜所护故。”</p>
  <p>夜摩天上十万天子、兜率陀天上十万天子、化乐天上十万天子、他化自在天上十万天子，皆以天华、天香乃至伎乐而供养佛，皆作是言：“世尊，是菩萨回向名为大回向，以方便故，胜于有所得菩萨布施福德。何以故？是菩萨回向为般若波罗蜜所护故。”</p>
  <p>梵世诸天子大声唱言：“是菩萨回向名为大回向，以方便故，胜于有所得菩萨布施福德。何以故？是菩萨回向为般若波罗蜜所护故。”</p>
  <p>梵辅天、梵众天、大梵天、光天、少光天、无量光天、光音天、净天、少净天、无量净天、遍净天、无云行天、福生天、广果天、无诳天、无热天、妙见天、善见天、阿迦腻吒上诸天子，合掌礼佛，皆作是言：“世尊，是善男子、善女人求佛道者，甚为希有！为般若波罗蜜所护故，能胜有所得菩萨布施福德。何以故？是菩萨回向为般若波罗蜜所护故。”</p>
  <p>尔时，佛告净居诸天子：“置是三千大千世界众生，若十方恒河沙等世界众生，皆发阿耨多罗三藐三菩提心，是一一菩萨于恒河沙等劫，以有所得心供养十方如恒河沙等世界众生衣服、饮食、卧具、医药、一切乐具，如是一一菩萨皆于恒河沙等劫，以有所得心供养是诸众生衣服、饮食、卧具、医药、一切乐具；若有菩萨于过去、未来、现在诸佛，所有戒品、定品、慧品、解脱品、解脱知见品，并诸声闻弟子，及凡夫人所种善根，合集称量是诸福德，以最大、最胜、最上、最妙心随喜，随喜已回向阿耨多罗三藐三菩提，其福甚多。”</p>
  <p>尔时，须菩提白佛言：“世尊，如佛所说，是诸福德合集称量，以最大、最胜、最上、最妙心随喜，随喜已回向阿耨多罗三藐三菩提。世尊，云何名为最大、最胜、最上、最妙随喜？”</p>
  <p>佛告须菩提：“若菩萨于过去、未来、现在诸法，不舍不念不得，于此中无有法若已生灭、若今生灭、若当生灭，如诸法实相，随喜回向阿耨多罗三藐三菩提亦如是。须菩提，是名菩萨最大、最胜、最上、最妙随喜回向。</p>
  <p>“复次，须菩提，菩萨若欲于过去、未来、现在诸佛布施、持戒、忍辱、精进、禅定、智慧、解脱、解脱知见随喜，应如是随喜，如解脱持戒亦如是，解脱、定慧解脱、解脱知见亦如是，如解脱信解亦如是，如解脱随喜亦如是，如解脱未来未生法亦如是，如解脱过去无量阿僧祇世界诸佛及弟子亦如是，如解脱今现在十方无量阿僧祇世界诸佛及诸弟子亦如是，如解脱未来无量阿僧祇世界诸佛及诸弟子亦如是，是诸法相不系、不缚、不解、不脱，以是回向阿耨多罗三藐三菩提，不生不灭故，须菩提，是名菩萨最大、最胜、最上、最妙随喜回向。</p>
  <p>“以是回向胜于十方如恒河沙等世界诸菩萨，以有所得心皆于恒河沙劫供养十方如恒河沙等世界众生衣服、饮食、卧具、医药、一切乐具。以有所得心布施、持戒、忍辱、精进、禅定，于此随喜回向福德，百分不及一，百千万亿分不及，乃至算数譬喻所不能及。”</p>
  <h2>泥犁品第八</h2>
  <p>尔时，舍利弗白佛言：“世尊，是般若波罗蜜？”</p>
  <p>佛言：“是般若波罗蜜。”</p>
  <p>“世尊，般若波罗蜜能作照明。</p>
  <p>“世尊，般若波罗蜜所应敬礼。</p>
  <p>“世尊，般若波罗蜜能与光明。</p>
  <p>“世尊，般若波罗蜜除诸闇冥。</p>
  <p>“世尊，般若波罗蜜无所染污。</p>
  <p>“世尊，般若波罗蜜多所利益。</p>
  <p>“世尊，般若波罗蜜多所安隐。</p>
  <p>“世尊，般若波罗蜜能与盲者眼。</p>
  <p>“世尊，般若波罗蜜能令邪行者入正道。</p>
  <p>“世尊，般若波罗蜜即是萨婆若。</p>
  <p>“世尊，般若波罗蜜是诸菩萨母。</p>
  <p>“世尊，般若波罗蜜非生法者、非灭法者。</p>
  <p>“世尊，般若波罗蜜具足三转十二相法轮。</p>
  <p>“世尊，般若波罗蜜能为孤穷者作救护。</p>
  <p>“世尊，般若波罗蜜能灭生死。</p>
  <p>“世尊，般若波罗蜜能示一切法性。</p>
  <p>“世尊，应云何敬视般若波罗蜜？”</p>
  <p>佛言：“如敬视佛，敬礼般若波罗蜜如敬礼佛。”</p>
  <p>尔时，释提桓因心念：“舍利弗，何因缘作是问？”念已问舍利弗：“何因缘作是问？”</p>
  <p>舍利弗言：“菩萨摩诃萨以般若波罗蜜随喜福德，回向萨婆若故，于上诸菩萨所有布施、持戒、忍辱、精进、禅定等，其福最胜，是故我作是问。憍尸迦，譬如盲人虽有百千万众，无有导者不能进趣城邑聚落。憍尸迦，五波罗蜜离般若波罗蜜，亦如盲人无导，不能修道至萨婆若。若五波罗蜜为般若波罗蜜所护，则为有目。般若波罗蜜力故，五波罗蜜得波罗蜜名。”</p>
  <p>舍利弗白佛言：“世尊，云何生般若波罗蜜？”</p>
  <p>佛言：“若菩萨不生色，则生般若波罗蜜；不生受、想、行、识，则生般若波罗蜜。”</p>
  <p>“如是生般若波罗蜜，为成何法？”</p>
  <p>“舍利弗，如是生般若波罗蜜，于法无所成；若无所成，则名般若波罗蜜。”</p>
  <p>释提桓因白佛言：“世尊，般若波罗蜜亦不成萨婆若耶？”</p>
  <p>“憍尸迦，般若波罗蜜成萨婆若，但不如名相作起法成。”</p>
  <p>“世尊，当云何成？”</p>
  <p>佛言：“如不成，如是成。”</p>
  <p>释提桓因白佛言：“希有，世尊！般若波罗蜜不为生、不为灭故有？”</p>
  <p>须菩提白佛言：“世尊，菩萨如是亦分别则失般若波罗蜜，则远离般若波罗蜜。”</p>
  <p>佛告须菩提：“有是因缘，若菩萨谓般若波罗蜜空无所有，则失般若波罗蜜，则远般若波罗蜜。须菩提，是名菩萨般若波罗蜜。”</p>
  <p>“世尊，说般若波罗蜜为示何法？”</p>
  <p>“须菩提，说般若波罗蜜，不示色，不示受、想、行、识，不示须陀洹果、斯陀含果、阿那含果、阿罗汉果、辟支佛道，不示佛法。”</p>
  <p>须菩提言：“世尊，摩诃波罗蜜是般若波罗蜜。”</p>
  <p>佛言：“须菩提，于意云何？以是因缘，摩诃波罗蜜是般若波罗蜜？”</p>
  <p>须菩提言：“般若波罗蜜于色不作大、不作小、不作合、不作散，于受、想、行、识不作大、不作小、不作合、不作散。世尊，般若波罗蜜于佛十力不作强、不作弱，四无所畏乃至萨婆若不作合、不作散。世尊，菩萨如是亦分别，则不行般若波罗蜜。何以故？般若波罗蜜无如是相。‘我当度若干众生’，即是菩萨计有所得。所以者何？众生不生故，般若波罗蜜不生；众生无性故，般若波罗蜜无性；众生离相故，般若波罗蜜离相；众生不灭故，般若波罗蜜不灭；众生不可思议故，般若波罗蜜不可思议；众生不可知故，般若波罗蜜不可知；众生力集故，如来力亦集。”</p>
  <p>舍利弗白佛言：“世尊，菩萨若能信是深般若波罗蜜，不疑、不悔、不难，随顺解义，是人从何处终来生此间？”</p>
  <p>佛言：“舍利弗，是菩萨于他方佛土命终来生此间。舍利弗，菩萨从他方佛土来者，曾已亲近供养诸佛问其中义，今闻般若波罗蜜即生欢喜如从佛闻。若见般若波罗蜜，如见佛。”</p>
  <p>须菩提白佛言：“世尊，般若波罗蜜可闻可见耶？”</p>
  <p>佛言：“不也。”</p>
  <p>“世尊，是菩萨发心已来，几时能修习般若波罗蜜？”</p>
  <p>“须菩提，是事应分别，有菩萨得值若干百千万亿佛，于诸佛所修行梵行，有于大众闻深般若波罗蜜，无恭敬心即时舍去。须菩提，当知是人本于过去诸佛，闻说般若波罗蜜舍去故，于今闻深般若波罗蜜亦舍去，身心不和起无智业，积集无智业因缘故，诽谤拒逆般若波罗蜜。须菩提，诽谤拒逆深般若波罗蜜者，即诽谤拒逆萨婆若；诽谤拒逆萨婆若者，即诽谤拒逆三世诸佛。</p>
  <p>“须菩提，是愚痴人起如是破法重罪业故，若干百千万劫受大地狱罪，从一大地狱至一大地狱；从一大地狱至一大地狱受罪时，若火劫起堕他方大地狱，于彼亦从一大地狱至一大地狱；从一大地狱至一大地狱受罪时，若彼火劫起复堕他方大地狱，堕他方大地狱已，复从一大地狱至一大地狱；从一大地狱至一大地狱受罪时，若彼火劫起，还来堕此大地狱中，是人于此复从一大地狱至一大地狱受诸剧苦，如是展转，乃至火劫复起，受是无量苦恼业报。何以故？起恶口业故。”</p>
  <p>尔时，舍利弗白佛言：“世尊，如是罪业似五逆罪。”</p>
  <p>“舍利弗，汝勿谓此破法罪似五逆罪。何以故？是人闻说深般若波罗蜜，诽谤拒逆作是念：‘不应学是法，是法非佛所说。’以是因缘，其罪转增故，亦令他人离般若波罗蜜。”</p>
  <p>佛言：“是人自坏身亦坏他人身，自饮毒亦饮他人毒，自亡失亦亡失他人，自不知不解般若波罗蜜亦教他人不知不解。舍利弗，我尚不听是人出家，何况于我法中而受供养！何以故？当知是人为污法者，当知是人为是糟粕，其性浊黑。若有众生信受其言者，亦当受是剧苦重罪。何以故？舍利弗，若破般若波罗蜜，若污般若波罗蜜，当知是人破法污法者。”</p>
  <p>舍利弗白佛言：“世尊，不说是人受身大小？”</p>
  <p>佛告舍利弗：“置是人身量大小不须说也。是人若闻说其身量，热血当从口出，若死、若近死；若闻说其身量，自知此罪忧愁深入身体干消；是故不须说其受身大小。”</p>
  <p>舍利弗白佛言：“世尊，唯愿佛说是人身量，令后世人得为明戒，知以是罪业故受是大身。”</p>
  <p>佛告舍利弗：“是事足为后世众生作大明戒，积集如是罪业因缘故，受如是无量无边久剧苦恼。舍利弗，是事足为善人作大明戒。”</p>
  <p>须菩提白佛言：“世尊，善男子、善女人应善守护身业、口业、意业。世尊，但以口业因缘故，得如是重罪耶？”</p>
  <p>佛告须菩提：“以口业因缘故，得如是重罪。须菩提，我法中多有如是等痴人，诽谤拒逆深般若波罗蜜。须菩提，诽谤拒逆深般若波罗蜜者，即诽谤拒逆阿耨多罗三藐三菩提；诽谤拒逆阿耨多罗三藐三菩提者，即诽谤拒逆过去、未来、现在诸佛萨婆若；诽谤拒逆萨婆若者，即诽谤拒逆法宝；诽谤拒逆法宝者，即诽谤拒逆僧宝；诽谤拒逆三宝故，即起无量无边重罪之业。”</p>
  <p>须菩提白佛言：“世尊，若人诽谤拒逆深般若波罗蜜，有几因缘？”</p>
  <p>“须菩提，是痴人为魔所使，于深妙法不信不解。复次，须菩提，是痴人得恶知识，不乐不喜修习善法，又深贪著常求他过，自高其身卑下他人。须菩提，以是因缘故，诽谤拒逆深般若波罗蜜。”</p>
  <p>须菩提白佛言：“世尊，不精进者信解般若波罗蜜甚难！”</p>
  <p>佛言：“如是，如是，须菩提，不精进者信解般若波罗蜜甚难！”</p>
  <p>“世尊，云何不精进者信解般若波罗蜜甚难？”</p>
  <p>“须菩提，色无缚无解。何以故？色真性是色。受、想、行、识无缚无解。何以故？识真性是识。复次，须菩提，色前际无缚无解。何以故？色前际真性是色。色后际无缚无解。何以故？色后际真性是色。现在色无缚无解。何以故？现在色真性是色。须菩提，受、想、行、识前际无缚无解。何以故？识前际真性是识。识后际无缚无解。何以故？识后际真性是识。现在识无缚无解。何以故？现在识真性是识。”</p>
  <p>“世尊，般若波罗蜜甚深，不精进者信解甚难！”</p>
  <p>佛言：“如是，如是，须菩提，深般若波罗蜜不精进者信解甚难！须菩提，色净即是果净，色净故果亦净，受、想、行、识净即是果净，受、想、行、识净故果亦净。</p>
  <p>“复次，须菩提，色净即是萨婆若净，萨婆若净故色净。须菩提，色净、萨婆若净，无二无别，无异无坏，受、想、行、识净即是萨婆若净，萨婆若净故受、想、行、识净。须菩提，萨婆若净，受、想、行、识净，无二无别，无异无坏。”</p>
</body></html>