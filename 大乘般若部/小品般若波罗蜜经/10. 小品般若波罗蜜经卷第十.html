<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>小品般若波罗蜜经卷第十</title>
</head>
<body>
  <h1 class="head">小品般若波罗蜜经卷第十</h1>
  <h2>萨陀波仑品第二十七</h2>
  <p>佛告须菩提：“若菩萨欲求般若波罗蜜，当如萨陀波仑菩萨，今在雷音威王佛所行菩萨道。”</p>
  <p>须菩提白佛言：“世尊，萨陀波仑菩萨云何求般若波罗蜜？”</p>
  <p>佛告须菩提：“萨陀波仑菩萨本求般若波罗蜜时，不依世事，不惜身命，不贪利养，于空林中闻空中声言：‘善男子，汝从是东行，当得闻般若波罗蜜。行时，莫念疲倦，莫念睡眠，莫念饮食，莫念昼夜，莫念寒热，如是诸事，莫念、莫观亦莫思惟，离谄曲心，莫自高身卑下他人，当离一切众生之相，当离一切利养名誉，当离五盖，当离悭嫉，亦莫分别内法、外法，行时莫得左右顾视，莫念前，莫念后，莫念上，莫念下，莫念四维，莫动色、受、想、行、识。何以故？若动色、受、想、行、识，则不行佛法，行于生死，如是之人，不能得般若波罗蜜。’</p>
  <p>“萨陀波仑报空中声言：‘当如教行。何以故？我为一切众生作光明故，集诸佛法。’</p>
  <p>“空中声言：‘善哉！善哉！善男子，汝应信解空、无相、无作法，应离诸相，离于有见，离众生见、人见、我见，求般若波罗蜜。善男子，应离恶知识，亲近善知识。善知识者，能说空、无相、无作、无生无灭法。善男子，汝能如是，不久得闻般若波罗蜜，若从经卷闻，若从法师闻。善男子，汝所从闻般若波罗蜜，当于是人生大师想，当知报恩，应作是念：“我所从闻般若波罗蜜，则是我善知识。我得闻般若波罗蜜，当不退于阿耨多罗三藐三菩提，不离诸佛，不生无佛世界，得离诸难。”思惟如是功德利故，于法师所生大师想。善男子，莫以世俗财利心故随逐法师，当以爱重恭敬法故随逐法师。又善男子，应觉魔事，恶魔或时为说法者作诸因缘，令受好妙色声香味触，说法者以方便力故受是五欲，汝于此中莫生不净之心，应作念言：“我无方便之力，法师或为利益众生令种善根故，受用是法，诸菩萨者无所障碍。”善男子，汝于尔时应观诸法实相。何等是诸法实相？佛说一切法无垢。何以故？一切法性空，一切法无我、无众生，一切法如幻、如梦、如响、如影、如炎。善男子，汝若如是观诸法实相随逐法师，不久当善知般若波罗蜜。又善男子，复应觉知魔事，若法师于求般若波罗蜜者，心有嫌恨而不顾录，汝于此中不应忧恼，但以爱重恭敬法故，随逐法师勿生厌离。’</p>
  <p>“须菩提，萨陀波仑菩萨受空中如是教已即便东行，东行不久复作是念：‘我向者，云何不问空中声东行远近？当从谁闻般若波罗蜜？’即住不行，忧愁啼哭，作是念言：‘我住于此，若一日、二日乃至七日，不念疲极，不念睡眠，不念饮食，不念昼夜，不念寒热，要当得知我从谁闻般若波罗蜜。’</p>
  <p>“须菩提，譬如有人，唯有一子爱之甚重，一旦命终甚大忧苦，唯怀懊恼无有余念。须菩提，萨陀波仑亦如是，无有余念，但念我当何时得闻般若波罗蜜。须菩提，萨陀波仑菩萨如是忧愁啼哭，时佛像在前立，赞言：‘善哉！善哉！善男子，过去诸佛本行菩萨道时，求般若波罗蜜，亦如汝今。是故，善男子，汝以是勤行精进爱乐法故从是东行，去此五百由旬有城名众香，七宝合成。其城七重纵广十二由旬，皆以七宝多罗之树周遍围绕，丰乐安静人民炽盛，街巷相当端严如画，桥津如地宽博清净，七重城上皆以阎浮檀金而为楼阁，一一楼阁七宝行树种种宝果，其诸楼阁次第皆以宝绳连绵，宝铃罗网以覆城上，风吹铃声其音和雅，如作五乐甚可爱乐，以是音声娱乐众生。其城四边流池清净冷暖调适，中有诸船七宝严饰，是诸众生宿业所致，娱乐游戏诸池水中种种莲华，青黄赤白众杂好华，色香具足遍覆水上，三千大千世界所有好华悉皆具有。其城四边有五百园观，七宝庄严甚可爱乐，一一园中有五百池水，池水各各纵广十里，皆以七宝杂色庄严，诸池水中皆有青黄赤白莲华，大如车轮弥覆水上，青色青光，黄色黄光，赤色赤光，白色白光，诸池水中皆有凫、雁、鸳鸯、异类众鸟，是诸园观池沼适无所属，皆是众生宿业果报，长夜信乐深法，行般若波罗蜜福德所致。善男子，众香城中有大高台，昙无竭菩萨摩诃萨宫舍在上，垣宫纵广各五十里，皆以七宝校成杂色庄严，其墙七重皆亦七宝，七宝行树周匝围绕。其宫舍中有四园观常所娱乐，一名常喜，二名无忧，三名华饰，四名香饰。一一园中有八池水，一名为贤，二名贤上，三名欢喜，四名喜上，五名安隐，六名多安隐，七名必定，八名阿毗跋致。诸池水边面各七宝，黄金、白银、琉璃、玻瓈、玫瑰为底，金沙布上，一一池侧有八梯阶，种种宝物以为梯隥，诸阶陛间有阎浮檀金芭蕉行树。诸池水中，皆有青黄赤白莲花，遍覆水上，凫、雁、鸳鸯、孔雀众鸟，鸣声相和甚可爱乐，诸池水边皆生华树香树，风吹香华堕池水中。其池成就八功德水，香若栴檀色味具足。昙无竭菩萨与六万八千婇女，五欲具足共相娱乐，及城中男女俱入常喜等园贤等池中，共相娱乐。善男子，昙无竭菩萨与诸婇女游戏娱乐已，日日三时说般若波罗蜜。众香城中男女大小，为昙无竭菩萨于其城内多聚人处，敷大法座。其座四足，或以黄金，或以白银，或以琉璃，或以玻瓈，敷以綩綖杂色茵蓐，以迦尸白氎而覆其上，座高五里施诸帏帐，其地四边散五色华烧众名香，供养法故，昙无竭菩萨于此座上说般若波罗蜜。善男子，彼诸人众如是供养恭敬昙无竭菩萨。为闻般若波罗蜜故。于是大会，百千万众诸天世人一处集会，中有听者，中有受者，中有持者，中有诵者，中有书者，中有正观者，中有如说行者，是诸众生度诸恶道，皆不退转于阿耨多罗三藐三菩提。善男子，汝从是东去，当于昙无竭菩萨所闻般若波罗蜜，昙无竭菩萨世世是汝善知识，示教利喜汝阿耨多罗三藐三菩提。善男子，昙无竭菩萨本行菩萨道时，求般若波罗蜜，亦如汝今。今汝东行莫计昼夜，不久当得闻般若波罗蜜。’</p>
  <p>“萨陀波仑菩萨心大欢喜，譬如有人为毒箭所中，更无余念，唯念：‘何时当得良医，拔出毒箭，除我此苦？’如是萨陀波仑菩萨无有余念，但念：‘何时得见昙无竭菩萨，为我说般若波罗蜜，我闻般若波罗蜜断诸有见？’</p>
  <p>“尔时，萨陀波仑即于住处一切法中，生无决定想，入诸三昧门，所谓诸法性观三昧，诸法不可得三昧，破诸法无明三昧，诸法不异三昧，诸法不坏三昧，诸法照明三昧，诸法离闇三昧，诸法不相续三昧，诸法性不可得三昧，散华三昧，不受诸身三昧，离幻三昧，如镜像三昧，一切众生语言三昧，一切众生欢喜三昧，随一切善三昧，种种语言字句庄严三昧，无畏三昧，性常默然三昧，无碍解脱三昧，离尘垢三昧，名字语言庄严三昧，一切见三昧，一切无碍际三昧，如虚空三昧，如金刚三昧，无负三昧，得胜三昧，转眼三昧，毕法性三昧，得安隐三昧，师子吼三昧，胜一切众生三昧，离垢三昧，无垢净三昧，华庄严三昧，随坚实三昧，出诸法得力无畏三昧，通达诸法三昧，坏一切法印三昧，无差别见三昧，离一切见三昧，离一切闇三昧，离一切相三昧，离一切著三昧，离一切懈怠三昧，深法照明三昧，善高三昧，不可夺三昧，破魔三昧，生光明三昧，见诸佛三昧。</p>
  <p>“萨陀波仑菩萨住是诸三昧中，即见十方诸佛为诸菩萨说般若波罗蜜，诸佛各各安慰赞言：‘善哉！善哉！善男子，我等本行菩萨道时求般若波罗蜜，亦如汝今；得是诸三昧，亦如汝今，得是诸三昧已，了达般若波罗蜜，住阿毗跋致地。我等得是诸三昧故，得阿耨多罗三藐三菩提。善男子，是为般若波罗蜜，所谓于诸法无所念，我等住于无念法中，得如是金色之身、三十二相、大光明、不可思议智慧、诸佛无上三昧无上智慧，尽诸功德边，如是功德诸佛说之犹不能尽，况声闻、辟支佛！是故，善男子，汝于是法倍应恭敬爱重生清净心，得阿耨多罗三藐三菩提不足为难。汝于善知识，应深恭敬爱重信乐。善男子，若菩萨为善知识所护念者，疾得阿耨多罗三藐三菩提。’</p>
  <p>“萨陀波仑菩萨白诸佛言：‘何等是我善知识？’</p>
  <p>“诸佛答言：‘善男子，昙无竭菩萨世世教诲成就汝于阿耨多罗三藐三菩提，令汝得学般若波罗蜜方便之力；昙无竭菩萨是汝善知识，汝应报恩。善男子，汝若于一劫、若二劫、三劫，乃至百劫、若过百劫顶戴恭敬以一切乐具而供养之，若以三千大千世界妙好色声香味触，尽以供养，亦未能报须臾之恩。何以故？以昙无竭菩萨因缘力故，令汝得如是诸深三昧，及闻般若波罗蜜方便。’诸佛如是教授安慰萨陀波仑菩萨已，忽然不现。</p>
  <p>“萨陀波仑菩萨从三昧起不见诸佛，作是念：‘是诸佛向从何来？今至何所？’不见佛故即大忧愁，作是念：‘昙无竭菩萨已得陀罗尼诸神通力，已曾供养过去诸佛，世世为我善知识，常利益我，我至昙无竭菩萨所，当问诸佛从何所来？去至何所？’</p>
  <p>“尔时，萨陀波仑菩萨于昙无竭菩萨，益加爱重恭敬信乐，作如是念：‘我今贫穷，无有华香、璎珞、烧香、涂香、衣服、旛盖、金银、真珠、玻瓈、珊瑚，无有如是诸物可以供养昙无竭菩萨。我今不应空往昙无竭菩萨所，我若空往心则不安，当自卖身以求财物，为般若波罗蜜故，供养昙无竭菩萨。何以故？我世世已来丧身无数，于无始生死中，为欲因缘故，在于地狱受无量苦，未曾为是清净之法。’</p>
  <p>“是时，萨陀波仑菩萨中道入一大城至市肆上，高声唱言：‘谁欲须人？谁欲须人？’</p>
  <p>“尔时，恶魔作是念：‘萨陀波仑菩萨为爱法故，欲自卖身以供养昙无竭菩萨，为闻般若波罗蜜方便：“云何菩萨行般若波罗蜜疾得阿耨多罗三藐三菩提？亦得多闻如大海水，不为诸魔所坏，能尽一切诸功德边，于此利益无量众生。”是诸众生出我境界，得阿耨多罗三藐三菩提，我今当往坏其道意。’即时，恶魔隐蔽诸人，乃至不令一人得闻唱声，唯一长者女魔不能蔽。</p>
  <p>“萨陀波仑菩萨卖身不售，在一处立流泪而言：‘我为大罪故，欲自卖身供养昙无竭菩萨为闻般若波罗蜜，而无买者。’</p>
  <p>“尔时，释提桓因作是念：‘我今当试是善男子实以深心为爱法故舍是身不？’即化作婆罗门，在萨陀波仑菩萨边行，问言：‘善男子，汝今何故忧愁啼哭？’</p>
  <p>“萨陀波仑言：‘我以贫穷无有财宝，欲自卖身供养昙无竭菩萨为闻般若波罗蜜，而无买者。’</p>
  <p>“婆罗门言：‘善男子，我不须人，今欲大祠，当须人心、人血、人髓，能与我不？’</p>
  <p>“萨陀波仑自念：‘我得大利，定当得闻般若波罗蜜方便，以婆罗门欲买心血髓故。’即大欢喜语婆罗门：‘汝所须者尽当相与。’</p>
  <p>“婆罗门言：‘汝须何价？’</p>
  <p>“答言：‘随汝所与。’</p>
  <p>“萨陀波仑菩萨即执利刀刺右臂出血，复割右髀，欲破骨出髓。</p>
  <p>“时，一长者女在阁上，遥见萨陀波仑菩萨刺臂出血，割其右髀，复欲破骨出髓，作是念：‘此善男子何因缘故困苦其身？我当往问。’</p>
  <p>“时，长者女即便下阁到萨陀波仑菩萨所，问言：‘善男子，何因缘故困苦其身，用是血髓为？’</p>
  <p>“萨陀波仑言：‘卖与婆罗门，供养般若波罗蜜及昙无竭菩萨。’</p>
  <p>“长者女言：‘善男子，汝卖血髓供养是人得何等利？’</p>
  <p>“萨陀波仑言：‘是人当为我说般若波罗蜜方便力，我随中学当得阿耨多罗三藐三菩提、金色之身、三十二相、常光、无量光、大慈大悲、大喜大舍、十力、四无所畏、四无碍智、十八不共法、六神通，不可思议清净戒品、定品、智慧品、解脱品、解脱知见品，得佛无上智慧、无上法宝，分布施与一切众生。’</p>
  <p>“时，长者女语萨陀波仑：‘汝所说者，甚为希有微妙第一！为一一法，乃可应舍恒河沙身。善男子，汝今所须金银、真珠、琉璃、玻瓈、琥珀、珊瑚诸好珍宝，及华香、璎珞、旛盖、衣服，尽当相与供养昙无竭菩萨，莫自困苦。我今亦欲随汝至昙无竭菩萨所种诸善根，为得如是清净法故。’</p>
  <p>“尔时，释提桓因即复其身，在萨陀波仑菩萨前立，作是言：‘善哉！善哉！善男子，汝心坚固，爱法如是，过去诸佛行菩萨道时，亦如汝今，求闻般若波罗蜜方便，得阿耨多罗三藐三菩提。善男子，我实不须人心、血髓，故来相试。汝愿何等，当以相与。’</p>
  <p>“萨陀波仑言：‘与我阿耨多罗三藐三菩提。’</p>
  <p>“释提桓因言：‘我无此也，诸佛世尊乃能办之。更求余愿，当以相与。’</p>
  <p>“萨陀波仑言：‘汝于此中若无力者，还使我身平复如故。’</p>
  <p>“萨陀波仑身即平复无有疮瘢。于是，释提桓因忽然不现。</p>
  <p>“时长者女语萨陀波仑菩萨言：‘可至我舍，当白父母求索财宝，为闻法故，供养昙无竭菩萨。’</p>
  <p>“萨陀波仑菩萨与长者女俱到其舍，长者女入白父母言：‘与我华香、璎珞、种种衣服及诸宝物，愿听我身及所供给五百侍女与萨陀波仑菩萨，共往供养昙无竭菩萨。昙无竭菩萨当为我等说法，以是法故，我等当得诸佛之法。’</p>
  <p>“父母语女：‘萨陀波仑菩萨，今在何处？’</p>
  <p>“女言：‘今在门外，是人发心求阿耨多罗三藐三菩提，欲度一切众生生死苦恼，为爱法故欲自卖身而无买者，忧愁啼哭立在一处，作是言：“我欲卖身而无买者。”时一婆罗门，作是言：“汝今何故，欲自卖身？”答言：“我爱法故，欲供养昙无竭菩萨，我当从彼得诸佛法。”婆罗门言：“我不须人，今欲大祠，当须人心、人血、人髓。”即时是人心大欢喜，手执利刀刺臂出血，复割右髀，欲破骨出髓。我在阁上遥见此事，心自念言：“是人何故困苦其身？当往问之。”我即往问，答我言：“我以贫穷无有财宝，欲卖心血髓与婆罗门。”我时问言：“善男子，持是财物欲作何等？”答我言：“为爱法故供养昙无竭菩萨。”我复问言：“善男子，汝于是中得何等利？”答我言：“我于是中当得无量不可思议功德之利。”我闻是无量不可思议诸佛功德，心大欢喜作是念：“是善男子，甚为希有！乃能自受如是苦恼，为爱法故尚能舍身，我当云何不供养法？我今多有财物，于是事中当发大愿。”我时语言：“善男子，汝莫如是困苦其身，我当多与财物供养昙无竭菩萨，我亦随汝至昙无竭菩萨所欲自供养，我亦欲得无上佛法。如上所说，父母今当听我，随是善男子及给财物供养昙无竭菩萨。”’</p>
  <p>“父母报言：‘汝所赞者，希有难及！是人一心念法，一切最胜第一，必能安乐一切众生。是人能求难得之事，我今听汝随去，我等亦欲见昙无竭菩萨。’</p>
  <p>“是女为供养昙无竭菩萨故，白父母言：‘我不敢断人功德。’</p>
  <p>“是女即时庄严五百乘车，敕五百侍女亦皆庄严，持种种色华、种种色衣、种种杂香、末香、涂香、金银、宝华、种种杂色妙好璎珞、诸美饮食，与萨陀波仑菩萨各载一车，五百侍女恭敬围绕渐渐东行。</p>
  <p>“遥见众香城，其城七重，七宝庄严甚可爱乐，有七重壍、七重行树。其城纵广十二由旬，丰乐安静人民炽盛，五百街巷端严如画，桥津如地宽博清净。见昙无竭菩萨，于城中央法座上坐，无量百千万众围绕说法，心即欢喜譬如比丘得第三禅。见已作是念：‘我等不应载车趣昙无竭菩萨所。’即皆下车步进，萨陀波仑与五百侍女恭敬围绕，各持种种庄严诸物，俱诣昙无竭菩萨所。</p>
  <p>“昙无竭菩萨所有七宝台，牛头栴檀而以校饰，真珠、罗网、宝铃间错，四角各悬明珠以为光明，有四白银香炉，烧黑沉水，供养般若波罗蜜。其宝台中有七宝大床，床上有四宝函，以真金鍱书般若波罗蜜，置是函中，其台四边垂诸宝旛。</p>
  <p>“尔时，萨陀波仑菩萨与五百侍女，遥见妙台种种珍宝以为挍饰，又见释提桓因与无量百千诸天以天曼陀罗华、天金银华、天栴檀华以散台上，天于空中作诸伎乐，即问释提桓因：‘憍尸迦，汝以何故与诸天众，以天曼陀罗华、天金银华、天栴檀华散此台上，于虚空中作诸伎乐？’</p>
  <p>“释提桓因言：‘善男子，汝不知耶？有法名摩诃般若波罗蜜，是诸菩萨母，菩萨于是中学，当得尽诸功德一切佛法，疾得萨婆若。’</p>
  <p>“萨陀波仑言：‘憍尸迦，摩诃般若波罗蜜是诸菩萨母，为在何处？我今欲见。’</p>
  <p>“‘善男子，在此七宝箧中黄金鍱上，昙无竭菩萨七处印印之，我不得示汝。’</p>
  <p>“尔时，萨陀波仑菩萨与五百女人，各持种种华香、璎珞、旛盖、衣服、金银、珍宝，以半供养般若波罗蜜，以半供养昙无竭菩萨。萨陀波仑菩萨以种种华香、璎珞、旛盖、衣服、金银宝花，作诸伎乐，供养般若波罗蜜已，向昙无竭菩萨所，复以种种华香、璎珞、碎末栴檀、金银宝华，供养法故散昙无竭菩萨上，即住虚空合成宝盖，其盖四边垂诸宝幡。</p>
  <p>“萨陀波仑菩萨及五百女人，见此神力心大欢喜，作是念：‘未曾有也！昙无竭大师神力乃尔，未成佛道，神通之力尚能如是，况得阿耨多罗三藐三菩提！’时，五百女人敬重昙无竭菩萨，故皆发阿耨多罗三藐三菩提心：‘我等以是善根因缘，于未来世当得作佛。行菩萨道时亦得如是功德，如今昙无竭菩萨。供养、恭敬、尊重般若波罗蜜，为人演说，成就方便力，亦如昙无竭菩萨。’萨陀波仑及五百女人头面礼昙无竭菩萨足，合掌恭敬却住一面。</p>
  <p>“萨陀波仑白昙无竭菩萨言：‘我本求般若波罗蜜时，于空林中闻空中声言：“善男子，从是东行，当得闻般若波罗蜜。”我即东行，东行不久便作是念：“我云何不问空中声，去当远近？从谁得闻般若波罗蜜？”忧愁懊恼即住七日，不念饮食及世俗事，但念般若波罗蜜，‘我云何不问空中声？去当近远？从谁得闻？’即时，佛像现在我前，作是言：“善男子，从是东行五百由旬，有城名众香城，中有菩萨名昙无竭，为诸大众说般若波罗蜜。汝于是中，当得闻般若波罗蜜。”我于是处，一切法中生无依止想，亦得无量诸三昧门。我住是诸三昧，即见十方诸佛为诸大众说般若波罗蜜，诸佛赞我言：“善哉！善哉！善男子，我等本行菩萨道时亦得是诸三昧，住是诸三昧中，能成就诸佛法。”诸佛安慰示教我已，皆不复现。我从诸三昧觉已，作是念：“诸佛从何所来？去至何所？”不知诸佛来去因缘故，即作是念：“昙无竭菩萨已曾供养过去诸佛，深种善根，善学方便，必能为我说诸佛从何所来？去至何所？”惟愿大师，今当为我说，诸佛从何所来？去至何所？令我常得不离见佛。’</p>
  <h2>昙无竭品第二十八</h2>
  <p>“尔时，昙无竭菩萨语萨陀波仑菩萨言：‘善男子，诸佛无所从来，去无所至。何以故？诸法如不动故，诸法如即是如来。善男子，无生无来、无去无生即是如来；实际无来无去，实际即是如来；空无来无去，空即是如来；断无来无去，断即是如来；离无来无去，离即是如来；灭无来无去，灭即是如来；虚空性无来无去，虚空性即是如来。善男子，离是诸法无有如来，是诸法如、诸如来如，皆是一如无二无别。善男子，是如唯一，无二无三，离诸数无所有。善男子，譬如春末后月，日中热时见野马动，愚夫逐之谓当得水。善男子，于意云何？是水从何所来？为从东海来？南西北海来？’</p>
  <p>“萨陀波仑白大师言：‘炎中尚无有水，况有来处、去处！但是愚人无有智故，于无水中而生水想，实无有水。’</p>
  <p>“‘善男子，若有人以如来身、色、音声而生贪著，如是人等分别诸佛有去来相，当知是等愚痴无智，如无水中而生水想。何以故？诸佛如来不应以色身见，诸佛如来皆是法身故。善男子，诸法实相无来无去，诸佛如来亦复如是。善男子，譬如幻师幻作象兵、马兵、车兵、步兵无来无去，当知诸佛无来无去亦复如是。善男子，如人梦中见有如来，若一、若二、若十、若二十、若五十、若百、若过百数，觉已乃至不见有一如来。善男子，于意云何？是诸如来从何所来？去至何所？’</p>
  <p>“萨陀波仑白大师言：‘梦无定法，皆是虚妄。’</p>
  <p>“‘善男子，如来说一切法虚妄如梦。若人不知诸法虚妄如梦，是人但以色身、名字、语言、章句而生贪著，如是人等分别诸佛而有来去，不知诸法相故。若人于佛分别来去，当知是人凡夫无智，数受生死往来六道，离般若波罗蜜，离于佛法。善男子，若能如实知佛所说一切诸法虚妄如梦，是人于法则不分别若来若去、若生若灭。若不分别，是人则以诸法实相而观如来。若以法相知如来者，是人则不分别如来若来若去。若能如是知诸法相，是人则行般若波罗蜜，近阿耨多罗三藐三菩提，是名真佛弟子，不虚受人信施，是为世界福田。善男子，譬如海中种种珍宝，不从东方来、南西北方、四维、上下来，众生福业因缘海生此宝，非无因而有；诸宝灭时亦不至十方，以众缘合则有，众缘灭则无。善男子，诸如来身亦复如是，无有定法，不从十方来，亦不无因而有，但以本行业果报生，众缘合则有，众缘灭则无。善男子，譬如箜篌音声，无所从来，去无所至，属众因缘，有弦，有槽，有棍，有人以手鼓之，众缘合则有声，是声不从弦出、槽出、棍出、手出，众缘合则有声，而无所从来，众缘散则灭而无所至。善男子，诸如来身亦复如是，属众因缘，无量福德之所成就，不从一因缘、一福德而生，亦不无因无缘而有，以众缘合则有，而无所从来，众缘散则灭，而去无所至。善男子，应当如是观诸如来来去之相，亦应如是观诸法相。善男子，汝若能如是观诸如来及一切法无来无去、无生无灭，必至阿耨多罗三藐三菩提，亦得了达般若波罗蜜方便。’</p>
  <p>“说是如来无来无去法时，三千大千世界地大震动，诸天宫殿亦皆震动，诸魔宫殿皆不复现，三千大千世界草木华树，悉皆倾向昙无竭菩萨摩诃萨，诸树皆出非时妙华。</p>
  <p>“释提桓因及四天王，于虚空中雨天名华、天末栴檀，散昙无竭菩萨上，语萨陀波仑菩萨言：‘因仁者故，我等今日闻第一义，一切世界所难值遇，贪身见者所不能及。’</p>
  <p>“尔时，萨陀波仑菩萨白昙无竭菩萨：‘何因缘故地大震动？’</p>
  <p>“昙无竭言：‘以汝向问是诸如来无来无去，我答汝时，有八千人得无生法忍，八十那由他众生发阿耨多罗三藐三菩提心，八万四千众生远尘离垢，于诸法中得法眼净。’</p>
  <p>“萨陀波仑菩萨心即欢喜，作是念：‘我今则为大得善利，闻般若波罗蜜中无来无去，利益如是无量众生，我之善根已为具足，于阿耨多罗三藐三菩提，心无疑悔，必当作佛。’萨陀波仑闻法生欢喜因缘，即升虚空高七多罗树，作是念：‘我今当以何物供养昙无竭菩萨？’</p>
  <p>“释提桓因知萨陀波仑心所念，即以天曼陀罗华与萨陀波仑，作是言：‘汝以是华供养昙无竭菩萨。善男子，我等应助成汝，以汝因缘故利益无量众生。善男子，如是之人甚为难值，能为一切众生故，于无量阿僧祇劫往来生死。’</p>
  <p>“尔时，萨陀波仑菩萨受释提桓因曼陀罗华，散昙无竭菩萨上，从虚空下头面作礼，白大师言：‘我从今日以身供给奉上大师。’作是语已，合掌一面立。</p>
  <p>“尔时，长者女及五百侍女，白萨陀波仑菩萨言：‘我等今者以身奉上，持是善根因缘，当得如是善法，世世常共供养诸佛，常相亲近。’</p>
  <p>“萨陀波仑菩萨报诸女言：‘汝若以身与我，诚心随我行者，我当受汝。’</p>
  <p>“诸女白言：‘我等诚心以身奉上，当随所行。’</p>
  <p>“尔时，萨陀波仑菩萨与五百女人并诸宝物庄严之具及五百乘车，奉上昙无竭菩萨，白言大师：‘以是五百女人奉给大师，五百乘车随意所用。’</p>
  <p>“尔时，释提桓因赞萨陀波仑菩萨言：‘善哉！善哉！菩萨摩诃萨应如是学一切舍法。菩萨有是一切舍者，则能疾得阿耨多罗三藐三菩提。诸菩萨为闻般若波罗蜜及方便故，应如汝今供养于师，过去诸佛本行菩萨道时，亦皆如汝住是舍中，为般若波罗蜜供养于师，为闻般若波罗蜜及方便故，得阿耨多罗三藐三菩提。’</p>
  <p>“尔时，昙无竭菩萨欲令萨陀波仑菩萨善根具足故，受五百女人及五百乘车，受已还与萨陀波仑，从坐而起还入宫中。是时日没，萨陀波仑菩萨作是念：‘我为法不应坐卧，当以二事若行若立，以待法师出宫说法。’</p>
  <p>“尔时，昙无竭菩萨七岁常入菩萨无量三昧、无量般若波罗蜜及方便观。萨陀波仑菩萨满七岁中，若行若立，离于睡眠，不念于欲，不念美味，但念：‘昙无竭菩萨何时当从禅起？我当为敷法座，昙无竭菩萨当坐说法。我当扫洒，令地清净，布种种华，昙无竭菩萨当说般若波罗蜜及方便时。’长者女及五百女人亦皆七岁随萨陀波仑菩萨所行之事。</p>
  <p>“尔时，萨陀波仑菩萨闻空中声言：‘善男子，昙无竭菩萨却后七日从三昧起，当于城中法座上说法。’萨陀波仑菩萨闻空中声，心大欢喜，与五百女人欲为昙无竭菩萨敷大法座。是时诸女各脱上衣，以为法座，作是念：‘昙无竭菩萨当坐此座说般若波罗蜜及方便。’</p>
  <p>“萨陀波仑菩萨欲洒法座处地，求水不得，恶魔隐蔽令水不现，作是念：‘萨陀波仑求水不得，或当忧悔，心动变异，善根不增，智慧不照。’</p>
  <p>“萨陀波仑求水不得，即作是念：‘我当刺身出血以用洒地。何以故？此中尘土坌于大师。我今何用此身，此身不久必当坏败，我宁为法以灭于身终不空死。又我常以五欲因缘，丧无数身往来生死，未曾得为如是法也。’</p>
  <p>“萨陀波仑即以利刀，周遍刺身以血洒地。五百女人亦敩萨陀波仑菩萨，各各刺身以血洒地。萨陀波仑菩萨及五百女人，乃至一念无有异心，魔不能坏障其善根。</p>
  <p>“尔时，释提桓因作是念：‘未曾有也！萨陀波仑菩萨爱法坚固，发大庄严不惜身命，深心趣于阿耨多罗三藐三菩提，当得阿耨多罗三藐三菩提，度脱无量众生生死苦恼。’</p>
  <p>“即时，释提桓因变洒地血为天赤栴檀水，法座四边面百由旬天栴檀气流布遍满，释提桓因赞言：‘善哉！善哉！善男子，汝精进力不可思议，爱法求法最为无上。善男子，过去诸佛亦皆如是，深心精进爱法求法，以此修集阿耨多罗三藐三菩提。’</p>
  <p>“尔时，萨陀波仑作是念：‘我为昙无竭菩萨，已敷法座扫洒清净，当于何所得好名华庄严此地，昙无竭菩萨在座说法当以供养？’</p>
  <p>“释提桓因知萨陀波仑心所念，即以三千硕天曼陀罗华与萨陀波仑菩萨，作是言：‘善男子，取是曼陀罗华庄严此地，供养昙无竭菩萨。’</p>
  <p>“萨陀波仑菩萨受此华已，以半散地，以半供养昙无竭菩萨。</p>
  <p>“尔时，昙无竭菩萨过七日已从三昧起，与无量百千万众恭敬围绕趣法座所，坐法座上说般若波罗蜜。萨陀波仑见昙无竭菩萨心大喜乐，譬如比丘入第三禅。</p>
  <p>“尔时，萨陀波仑及五百女人散华供养，头面礼足却坐一面。昙无竭菩萨因萨陀波仑，为大众说言：‘诸法等故，般若波罗蜜亦等。诸法离故，般若波罗蜜亦离。诸法不动故，般若波罗蜜亦不动。诸法无念故，般若波罗蜜亦无念。诸法无畏故，般若波罗蜜亦无畏。诸法一味故，般若波罗蜜亦一味。诸法无边故，般若波罗蜜亦无边。诸法无生故，般若波罗蜜亦无生。诸法无灭故，般若波罗蜜亦无灭。如虚空无边，般若波罗蜜亦无边。如大海无边，般若波罗蜜亦无边。如须弥山庄严，般若波罗蜜亦庄严。如虚空无分别，般若波罗蜜亦无分别。色无边故，般若波罗蜜亦无边。受、想、行、识无边故，般若波罗蜜无边。地种无边故，般若波罗蜜无边。水种、火种、风种、空种无边故，般若波罗蜜无边。如金刚等故，般若波罗蜜亦等。诸法无坏故，般若波罗蜜无坏。诸法性不可得故，般若波罗蜜性不可得。诸法无等故，般若波罗蜜无等。诸法无所作故，般若波罗蜜无所作。诸法不可思议故，般若波罗蜜不可思议。’</p>
  <p>“是时，萨陀波仑菩萨即于座所，得诸法等三昧，诸法离三昧，诸法不动三昧，诸法无念三昧，诸法无畏三昧，诸法一味三昧，诸法无边三昧，诸法无生三昧，诸法无灭三昧，虚空无边三昧，大海无边三昧，须弥山庄严三昧，如虚空无分别三昧，色无边三昧，受、想、行、识无边三昧，地种无边三昧，水种、火种、风种、空种无边三昧，如金刚等三昧，诸法不坏三昧，诸法性不可得三昧，诸法无等三昧，诸法无所作三昧，诸法不可思议三昧，得如是等六百万三昧门。”</p>
  <h2>嘱累品第二十九</h2>
  <p>尔时，佛告须菩提：“萨陀波仑菩萨得六百万三昧门已，即见十方如恒河沙等世界诸佛，与大比丘众恭敬围绕，皆以是文字、章句、相貌说般若波罗蜜，如我今于此三千大千世界，与诸大众恭敬围绕，以是文字、章句、相貌说般若波罗蜜。萨陀波仑从是已后，多闻智慧不可思议，如大海水，世世所生不离诸佛，现在诸佛常生其所，一切众难皆悉得断。</p>
  <p>“须菩提，当知是般若波罗蜜因缘，能具足菩萨道。是故诸菩萨若欲得一切智慧，应当信受般若波罗蜜，读诵正忆念，如说修行，广为人说，亦当了了书写经卷，供养恭敬、尊重赞叹，华香、璎珞、末香、涂香、旛盖、伎乐等，则是我教。”</p>
  <p>尔时，佛告阿难：“于意云何？佛是汝大师不？”</p>
  <p>“世尊，佛是我大师，如来是我大师。”</p>
  <p>佛告阿难：“我是汝大师，汝是我弟子。汝以身口意业，于今现在供养、恭敬、尊重于我。我灭度后，汝当以是供养、恭敬、尊重般若波罗蜜，第二、第三亦如是说。我以般若波罗蜜嘱累于汝，慎莫忘失，莫作最后断种人也。阿难，随尔所时般若波罗蜜在世，当知尔所时有佛在世说法。阿难，若有书写般若波罗蜜，受持读诵，正忆念，如所说行，广为人说，供养恭敬、尊重赞叹、华香乃至伎乐，当知是人不离见佛，不离闻法，常亲近佛。”</p>
  <p>佛说般若波罗蜜已，弥勒等诸菩萨摩诃萨，舍利弗、须菩提、目揵连、摩诃迦叶等诸声闻众，一切世间天、人、阿修罗等，闻佛所说，欢喜信受。</p>
</body></html>