<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>小品般若波罗蜜经卷第六</title>
</head>
<body>
  <h1 class="head">小品般若波罗蜜经卷第六</h1>
  <h2>阿惟越致相品第十六</h2>
  <p>尔时，须菩提白佛言：“世尊，何等是阿惟越致菩萨相貌？我当云何知是阿惟越致菩萨？”</p>
  <p>佛告须菩提：“所有凡夫地、声闻地、辟支佛地、如来地，是诸地于如中不坏、不二、不别，菩萨以是如入诸法实相，亦不分别是如此、是如相，随是如入诸法实相。出是如已更闻余法，不疑不悔，不言是非，见一切法皆入于如。是菩萨凡有所说，终不说无益事，言必有益，不观他人长短。须菩提，以是相貌当知是阿惟越致菩萨。</p>
  <p>“复次，须菩提，阿惟越致菩萨不观外道沙门、婆罗门言说，实知实见，又阿惟越致菩萨不礼事余天，不用华香供养。须菩提，以是相貌当知是阿惟越致菩萨。</p>
  <p>“复次，须菩提，阿惟越致菩萨终不堕三恶道，不受女人身。须菩提，以是相貌当知是阿惟越致菩萨。</p>
  <p>“复次，须菩提，阿惟越致菩萨自不杀生，亦不教他杀生，自不偷夺、不邪淫、不妄语、不两舌、不恶口、不无益语、不贪嫉、不瞋恼、不邪见，亦不教他令行邪见，是十善道身常自行，亦教他行，是菩萨乃至梦中不行十不善道，乃至梦中亦常行十善道。须菩提，以是相貌当知是阿惟越致菩萨。</p>
  <p>“复次，须菩提，又阿惟越致菩萨所可诵读经典，作如是念：‘我欲令众生得安乐故，当为演说。以是法施使如法满愿，以是法施与一切众生共之。’须菩提，以是相貌当知是阿惟越致菩萨。</p>
  <p>“复次，须菩提，阿惟越致菩萨闻深法时，心无疑悔，节言软语，少于眠卧，若来若去心常不乱，行不卒疾常一其心，安庠徐步视地而行。须菩提，以是相貌当知是阿惟越致菩萨。</p>
  <p>“复次，须菩提，阿惟越致菩萨衣服卧具无有垢秽，常乐清净威仪具足，身常安隐少于疾病。须菩提，凡夫身中八万户虫，是阿惟越致菩萨身中无有如是诸虫，何以故？须菩提，是菩萨善根超出世间，随善根增长故，得心清净、身清净。”</p>
  <p>须菩提白佛言：“世尊，何等为菩萨心清净？”</p>
  <p>“须菩提，随菩萨善根增长，谄曲欺诳渐渐自灭，以是灭故心清净，以心清净故能过声闻、辟支佛地，是名菩萨心清净。须菩提，以是相貌当知是阿惟越致菩萨。</p>
  <p>“复次，须菩提，阿惟越致菩萨不贪利养少于悭嫉，闻深法时其心不没，智慧深故一心听受，所可闻法皆与般若波罗蜜相应。是菩萨因般若波罗蜜，世间诸事皆同实相，不见资生之事不与般若波罗蜜相应者。须菩提，以是相貌当知是阿惟越致菩萨。</p>
  <p>“复次，须菩提，若恶魔至菩萨所，化作八大地狱，一一地狱化作若干百千万菩萨，作是言：‘是诸菩萨，佛皆与授阿惟越致记，而今堕此大地狱中。汝若受阿惟越致记者，即受地狱记。汝今若能悔是心者，不堕地狱当生天上。’是菩萨若闻是语，心不动恚而作是念：‘阿惟越致菩萨，若堕恶道无有是处。’须菩提，以是相貌当知是阿惟越致菩萨。</p>
  <p>“复次，须菩提，若恶魔化作沙门，至菩萨所，作是言：‘汝先所闻经所读诵者，宜应悔舍。汝若舍离不复听受，我当常至汝所。汝所闻者非佛所说，皆是文饰庄校之辞，我所说经真是佛语。’若闻是事心有动恚，当知是菩萨未从诸佛受记，非是必定菩萨，未住阿惟越致菩萨性中。须菩提，是菩萨若闻是语心不动恚，但依诸法实相无生、无作、无起，不随他语，如漏尽阿罗汉现前证诸法实相不生、不作、不起法故，不为恶魔所制。须菩提，菩萨亦如是，求声闻、辟支佛者所不能破，不复退转必至萨婆若，住阿惟越致性中不随他语。须菩提，以是相貌当知是阿惟越致菩萨。</p>
  <p>“复次，须菩提，若恶魔至菩萨所，作是言：‘汝所行者是生死行，非萨婆若行。汝今可于此身尽苦取涅槃，若能如是则不复受生死诸苦，今世生尚不生，何况欲受后身？’是菩萨若闻是事心不动恚，恶魔复作是言：‘汝今欲见诸菩萨，供养如恒河沙等诸佛衣服、饮食、卧具、医药，皆于恒河沙等诸佛所，修行梵行亲近咨请，为菩萨乘故多所问难，菩萨云何应住？云何应行？是诸菩萨于诸佛所，随所闻事皆能修行，如是教，如是学，如是行，犹尚不能得阿耨多罗三藐三菩提，不住萨婆若，何况汝当得阿耨多罗三藐三菩提？’是菩萨若闻是事心不动恚，恶魔即时复化作诸比丘，作是言：‘是诸比丘皆漏尽阿罗汉，先皆发心欲求佛道，而今皆住阿罗汉地，何况于汝当得阿耨多罗三藐三菩提？’是菩萨若作是念：‘我从他闻为无所失，若心不转不生异念，知是魔事。若菩萨如是行诸波罗蜜，如是学诸波罗蜜不得萨婆若，无有是处。’须菩提，若菩萨如诸佛所说，随所闻学，随所闻行，不离是道，不离萨婆若念，不得萨婆若，无有是处。须菩提，以是相貌当知是阿惟越致菩萨。</p>
  <p>“复次，须菩提，阿惟越致菩萨若恶魔来作是言：‘萨婆若同于虚空，是法空无所有，无人用是法得道者。何以故？若得道者，得道法、所用得法皆同虚空，知者、知法、所用法皆同虚空无所有。汝唐受苦恼，若言得阿耨多罗三藐三菩提，即是魔事，非佛所说。’菩萨于此应如是念：‘若呵我令离萨婆若者，是为魔事。于是事中，应生坚固心、不动心、不转心。’须菩提，以是相貌当知是阿惟越致菩萨。</p>
  <p>“复次，须菩提，阿惟越致菩萨若欲入初禅、第二、第三、第四禅，心转调习如意能入，是菩萨虽入诸禅，还取欲界法，不随禅生。须菩提，以是相貌当知是阿惟越致菩萨。</p>
  <p>“复次，须菩提，阿惟越致菩萨心不贪好名闻称赞，于诸众生心无恚碍，常生安隐利益之心，进止来去心不散乱，常一其心不失威仪。须菩提，是菩萨若在居家不染著诸欲，所受诸欲，心生厌离，常怀怖畏。譬如险道多诸贼难，虽有所食，厌离怖畏，心不自安，但念：‘何时过此险道？’阿惟越致菩萨虽在家居，所受诸欲，皆见过恶，心不贪惜，不以邪命非法自活，宁失身命不侵于人。何以故？菩萨在家应安乐众生，虽复在家而能成就如是功德。何以故？得般若波罗蜜力故。须菩提，以是相貌当知是阿惟越致菩萨。</p>
  <p>“复次，须菩提，阿惟越致菩萨执金刚神常随侍卫，不令非人近之。是菩萨心无狂乱，诸根具足无所缺减，修贤善行无不善相，不以咒术药草引接女人，身不自为亦不教他。是菩萨常修净命，不占吉凶，亦不相人生男、生女，如是等事皆不为之。须菩提，以是相貌当知是阿惟越致菩萨。</p>
  <p>“复次，须菩提，阿惟越致菩萨复有相貌，今当说之。须菩提，阿惟越致菩萨不乐说世间杂事、官事、战斗事、寇贼事、城邑聚落事、象马车乘衣服饮食卧具事，不乐说华香、女人、淫女事，不乐说神龟事，不乐说大海事，不乐说恼他事，不乐说种种事，但乐说般若波罗蜜，常不离应萨婆若心，不乐斗讼，常乐于法不乐非法，乐善知识不乐冤恶，乐和诤讼不乐谗谤，乐佛法中而得出家，常乐欲生他方清净佛国随意自在，其所生处常得供养诸佛。须菩提，阿惟越致菩萨多于欲界、色界命终，来生中国，善于伎艺，明解经书，咒术占相悉能了知，少生边地，若生边地必在大国，有如是功德相貌，当知是阿惟越致菩萨。</p>
  <p>“复次，须菩提，阿惟越致菩萨不作是念：‘我是阿惟越致非阿惟越致？’不生是疑。须菩提，自证阿惟越致地者终不复疑。譬如须陀洹所证法中心无所疑，种种魔事皆能觉之，觉已不随；菩萨亦如是，于阿惟越致地中，心无所疑，种种魔事皆能觉之，觉已不随。须菩提，譬如人有逆罪，心常悔惧，至死不舍，不能远离，如是罪心常随是心乃至命终。须菩提，阿惟越致菩萨亦复如是，阿惟越致菩萨心常安住阿惟越致地中不可动转，一切世间天、人、阿修罗所不能坏种种魔事皆能觉之，觉已不随，所证法中，其心决定无所疑惑，乃至转身不生声闻、辟支佛心，亦复不疑转身我不得阿耨多罗三藐三菩提，自证所得法中不随他人，自住证地无能破坏。何以故？成就不可坏智慧故，安住阿惟越致性。须菩提，若恶魔化作佛身，至阿惟越致菩萨所，作是言：‘善男子，汝于此身可取阿罗汉证，何用阿耨多罗三藐三菩提为？何以故？菩萨成就得阿耨多罗三藐三菩提相貌，汝无是相。’须菩提，菩萨闻是语心不动异，即作是念：‘若是恶魔，若魔所使，非佛所说。若佛所说，不应有异。’若菩萨能如是念：‘是魔变身作佛，欲令我远离般若波罗蜜。’魔若还复隐没，当知是菩萨已于先佛得受阿耨多罗三藐三菩提记，安住阿惟越致地中。何以故？是人有阿惟越致相貌。须菩提，以是相貌当知是阿惟越致菩萨。</p>
  <p>“复次，须菩提，阿惟越致菩萨为护法故不惜身命，为正法故勤行精进，作是念：‘我不但护过去、现在诸佛正法，亦复当护未来世中诸佛正法。我亦当在未来数中而得受记，我则自守护法。’是菩萨见是利故守护正法，乃至不惜身命，其心不没不悔。须菩提，以是相貌当知是阿惟越致菩萨。</p>
  <p>“复次，须菩提，阿惟越致菩萨若从如来闻说法时，心无所疑。”</p>
  <p>须菩提白佛言：“世尊，是菩萨但闻如来说法时，心无所疑；闻声闻人说法时，亦无所疑耶？”</p>
  <p>“须菩提，是菩萨从声闻人闻法时，亦无所疑。何以故？是菩萨于诸法中得无生忍故。须菩提，菩萨成就如是功德相貌，当知是阿惟越致菩萨。”</p>
  <h2>深功德品第十七</h2>
  <p>尔时，须菩提白佛言：“希有，世尊！是阿毗跋致菩萨成就大功德。世尊能说阿毗跋致菩萨恒河沙等相貌，说是相貌，则是说深般若波罗蜜相。”</p>
  <p>佛言：“善哉！善哉！须菩提，汝能示诸菩萨甚深之相。须菩提，甚深相者即是空义，即是无相、无作、无起、无生、无灭、无所有、无染寂灭远离涅槃义。”</p>
  <p>“世尊，但是空义，乃至涅槃义，非一切法义耶？”</p>
  <p>“须菩提，一切法亦是甚深义。何以故？须菩提，色甚深，受、想、行、识甚深。”</p>
  <p>“云何色甚深，如如甚深？云何受、想、行、识甚深，如如甚深？”</p>
  <p>“须菩提，无色是色甚深，无受、想、行、识是识甚深。”</p>
  <p>须菩提言：“希有，世尊！以微妙方便，障色示涅槃，障受、想、行、识示涅槃。”</p>
  <p>佛告须菩提：“菩萨若能于是深般若波罗蜜，思惟观察：‘如般若波罗蜜教，我应如是学；如般若波罗蜜说，我应如是行。’是菩萨如是思惟修习，乃至一日所作功德无有限量。须菩提，譬如多欲之人欲觉亦多，与他端正女人共期，此女监碍，失期不至。须菩提，于意云何？是多欲人欲觉，为与何法相应？”</p>
  <p>“世尊，是多欲人，但起欲觉相应，念忆想此女当至不久，我当与之坐卧戏笑。”</p>
  <p>“须菩提，于意云何？是人一日一夜起几欲念？”</p>
  <p>“世尊，是人一日一夜起念甚多。”</p>
  <p>“须菩提，若菩萨如深般若波罗蜜教，思惟学习则离退转过恶，舍若干劫数生死之难。是菩萨一日之中，应深般若波罗蜜所作功德，胜于菩萨远离深般若波罗蜜于恒河沙劫布施功德。</p>
  <p>“复次，须菩提，若菩萨离般若波罗蜜，于恒河沙劫供养须陀洹、斯陀含、阿那含、阿罗汉、辟支佛诸佛。于意云何？其福多不？”</p>
  <p>须菩提言：“甚多，世尊！无量无边不可称数。”</p>
  <p>佛言：“不如菩萨于深般若波罗蜜如说修行，乃至一日其福甚多。何以故？菩萨行般若波罗蜜，能过声闻、辟支佛地，入菩萨位得阿耨多罗三藐三菩提。</p>
  <p>“复次，须菩提，若菩萨于恒河沙劫，离般若波罗蜜布施、持戒、忍辱、精进、禅定、智慧。于意云何？其福多不？”</p>
  <p>须菩提言：“甚多，世尊！”</p>
  <p>佛言：“不如菩萨于深般若波罗蜜如说修行，乃至一日布施、持戒、忍辱、精进、禅定、智慧，其福甚多。</p>
  <p>“复次，须菩提，若菩萨于恒河沙劫，离般若波罗蜜法施众生。于意云何？其福多不？”</p>
  <p>须菩提言：“甚多，世尊！”</p>
  <p>佛言：“不如菩萨于深般若波罗蜜如说修行，乃至一日法施众生，其福甚多。何以故？若菩萨不离般若波罗蜜，即是不离萨婆若。</p>
  <p>“复次，须菩提，若菩萨于恒河沙劫离般若波罗蜜，修行三十七品。于意云何？其福多不？”</p>
  <p>须菩提言：“甚多，世尊！”</p>
  <p>佛言：“不如菩萨如般若波罗蜜教住，乃至一日修行三十七品，其福甚多。何以故？若菩萨不离般若波罗蜜退失萨婆若，无有是处。</p>
  <p>“复次，须菩提，若菩萨于恒河沙劫，离般若波罗蜜，以是财施、法施、禅定功德，回向阿耨多罗三藐三菩提。于意云何？其福多不？”</p>
  <p>须菩提言：“甚多，世尊！”</p>
  <p>佛言：“不如菩萨于深般若波罗蜜如说修行，乃至一日财施、法施、禅定功德，回向阿耨多罗三藐三菩提，其福甚多。何以故？是第一回向，所谓不离深般若波罗蜜。”</p>
  <p>须菩提白佛言：“世尊，如佛所说，一切作起法皆是忆想分别，云何说菩萨得福甚多？”</p>
  <p>“须菩提，菩萨行深般若波罗蜜时，亦能观察是作起功德空无所有，虚诳不实无坚牢相。若菩萨随所能观，则不离深般若波罗蜜，随不离深般若波罗蜜，即得无量阿僧祇福德。”</p>
  <p>“世尊，无量阿僧祇有何差别？”</p>
  <p>“须菩提，阿僧祇者，不可数尽；无量者，过诸量数。”</p>
  <p>“世尊，颇有因缘色亦无量？受、想、行、识亦无量？”</p>
  <p>佛言：“有，须菩提，色亦无量，受、想、行、识亦无量。”</p>
  <p>“世尊，无量者是何义？”</p>
  <p>“须菩提，无量者即是空义，即是无相无作义。”</p>
  <p>“世尊，无量但是空义，非余义耶？”</p>
  <p>“须菩提，于意云何？我不说一切法空耶？”</p>
  <p>“世尊说耳。”</p>
  <p>“须菩提，若空即是无尽，若空即是无量，是故此法义中无有差别。须菩提，如来所说无尽、无量、空、无相、无作、无起、无生、无灭、无所有、无染涅槃，但以名字方便故说。”</p>
  <p>须菩提言：“希有！世尊，诸法实相不可得说，而今说之。世尊，如我解佛所说义，一切法皆不可说。”</p>
  <p>“如是，如是，须菩提，一切法皆不可说。须菩提，一切法空相不可得说。”</p>
  <p>“世尊，是不可说义无增无减。若尔者，檀波罗蜜亦应无增无减，尸罗波罗蜜、羼提波罗蜜、毗梨耶波罗蜜、禅波罗蜜亦应无增无减。若是诸波罗蜜无增无减，菩萨云何以是无增无减波罗蜜得阿耨多罗三藐三菩提？近阿耨多罗三藐三菩提？世尊，若菩萨增减诸波罗蜜，则不能近阿耨多罗三藐三菩提。”</p>
  <p>“如是，如是，须菩提，不可说义无增无减。善知方便菩萨行般若波罗蜜，修般若波罗蜜时，不作是念，檀波罗蜜若增若减，作是念‘是檀波罗蜜但有名字’。是菩萨布施时，是念、是心及诸善根，皆如阿耨多罗三藐三菩提相回向。须菩提，善知方便菩萨行般若波罗蜜、修般若波罗蜜时，不作是念，尸罗波罗蜜若增若减，羼提波罗蜜、毗梨耶波罗蜜、禅波罗蜜若增若减。须菩提，善知方便菩萨行般若波罗蜜、修般若波罗蜜时，不作是念，般若波罗蜜若增若减，作是念‘般若波罗蜜但有名字’。修智慧时，是念、是心、是善根，如阿耨多罗三藐三菩提相回向。”</p>
  <p>须菩提白佛言：“世尊，何等是阿耨多罗三藐三菩提？”</p>
  <p>“须菩提，阿耨多罗三藐三菩提者，即是如，如无增减。若菩萨常行应如念，即近阿耨多罗三藐三菩提。如是，须菩提，不可说义虽无增减，而不退诸念，不退诸波罗蜜。菩萨以是行则近阿耨多罗三藐三菩提，而亦不退菩萨之行。作是念者，得近阿耨多罗三藐三菩提。”</p>
  <p>“世尊，菩萨前心近阿耨多罗三藐三菩提？后心近阿耨多罗三藐三菩提？世尊，前心、后心各各不俱，后心、前心亦各不俱。世尊，若前心、后心不俱者，菩萨诸善根云何得增长？”</p>
  <p>“须菩提，于意云何？如燃灯时，为初炎烧炷？为后炎烧？”</p>
  <p>“世尊，非初炎烧亦不离初炎，非后炎烧亦不离后炎。”</p>
  <p>“须菩提，于意云何？是炷燃不？”</p>
  <p>“世尊，是炷实燃。”</p>
  <p>“须菩提，菩萨亦如是，非初心得阿耨多罗三藐三菩提亦不离初心，非后心得阿耨多罗三藐三菩提亦不离后心得。”</p>
  <p>“世尊，是因缘法甚深，菩萨非初心得阿耨多罗三藐三菩提，亦不离初心得，非后心得阿耨多罗三藐三菩提，亦不离后心而得阿耨多罗三藐三菩提。”</p>
  <p>“须菩提，于意云何？若心已灭，是心更生不？”</p>
  <p>“不也，世尊。”</p>
  <p>“须菩提，于意云何？若心生，是灭相不？”</p>
  <p>“世尊，是灭相。”</p>
  <p>“须菩提，于意云何？是灭相法，当灭不？”</p>
  <p>“不也，世尊。”</p>
  <p>“须菩提，于意云何？亦如是住，如如住？”</p>
  <p>“世尊，亦如是住，如如住。”</p>
  <p>“须菩提，若如是住，如如住者，即是常耶？”</p>
  <p>“不也，世尊。”</p>
  <p>“须菩提，于意云何？是如甚深不？”</p>
  <p>“世尊，是如甚深。”</p>
  <p>“须菩提，于意云何？是如即是心不？”</p>
  <p>“不也，世尊。”</p>
  <p>“须菩提，离如是心不？”</p>
  <p>“不也，世尊。”</p>
  <p>“须菩提，汝见如不？”</p>
  <p>“不也，世尊。”</p>
  <p>“须菩提，于意云何？若人如是行者，是甚深行不？”</p>
  <p>“世尊，若人如是行者，是为无处所行。何以故？是人不行一切诸行。”</p>
  <p>“须菩提，若菩萨行般若波罗蜜，于何处行？”</p>
  <p>“世尊，于第一义中行。”</p>
  <p>“须菩提，于意云何？若菩萨于第一义中行，是人相行不？”</p>
  <p>“不也，世尊。”</p>
  <p>“须菩提，于意云何？是菩萨坏诸相不？”</p>
  <p>“不也，世尊。”</p>
  <p>“须菩提，于意云何？菩萨云何为坏诸相？”</p>
  <p>“世尊，是菩萨不如是学，我行菩萨道于是身断诸相；若断是诸相，未具足佛道，当作声闻。世尊，是菩萨大方便力，知是诸相过而不取无相。”</p>
  <p>尔时，舍利弗语须菩提：“若菩萨梦中修三解脱门——空、无相、无作，增益般若波罗蜜不？”</p>
  <p>“若昼日增益，梦中亦应增益。何以故？佛说昼夜梦中等无异故。舍利弗，若菩萨修般若波罗蜜即有般若波罗蜜，是故梦中亦应增益般若波罗蜜。”</p>
  <p>“舍利弗，若人梦中起业，是业有果报不？”</p>
  <p>“佛说一切法如梦，不应有果报。若觉分别，应有果报。”</p>
  <p>“舍利弗，若人梦中杀生，觉已分别：‘我杀是快！’是业云何？</p>
  <p>“须菩提，无缘则无业，无缘思不生。”</p>
  <p>“如是，舍利弗，无缘则无业，无缘思不生；有缘则有业，有缘则思生。若心行于见闻觉知法中，有心受垢，有心受清净，是故，舍利弗，有因缘起业非无因缘，有因缘思生非无因缘。”</p>
  <p>舍利弗问须菩提言：“若菩萨梦中布施，回向阿耨多罗三藐三菩提，是布施名为回向不？”</p>
  <p>“舍利弗，弥勒菩萨今现在座，佛授阿耨多罗三藐三菩提记，可以问之，弥勒当答。”</p>
  <p>舍利弗即问弥勒菩萨：“须菩提言，是事弥勒当答。”</p>
  <p>弥勒菩萨语舍利弗：“所言弥勒当答者，舍利弗，今以弥勒名字答耶？若以色答耶？受、想、行、识答耶？若以色空答耶？受、想、行、识空答耶？是色空不能答，受、想、行、识空不能答。舍利弗，我都不见是法能有所答，亦不见答者及所答人、所用答法、所可答法，我亦不见是法得受阿耨多罗三藐三菩提记。”</p>
  <p>舍利弗语弥勒菩萨：“如所说法，证此法不？”</p>
  <p>弥勒言：“我不随所说法证得。”</p>
  <p>舍利弗作是念：“弥勒菩萨智慧甚深，长夜行般若波罗蜜故。”</p>
  <p>尔时，佛知舍利弗心所念，语舍利弗言：“于意云何？汝见是法，以是法得阿罗汉不？”</p>
  <p>“不也，世尊。”</p>
  <p>“舍利弗，菩萨亦如是，行般若波罗蜜，有方便故不作是念，是法受阿耨多罗三藐三菩提记、已受记、今受记、当受记。若菩萨如是行，即是行般若波罗蜜，不畏不得阿耨多罗三藐三菩提，‘我勤行精进，必当得阿耨多罗三藐三菩提。’</p>
  <p>“舍利弗，菩萨应常不惊不怖，若在恶兽之中不应惊怖。何以故？菩萨应作是念：‘我今若为恶兽所啖，我当施与，愿以具足檀波罗蜜，当近阿耨多罗三藐三菩提。我当如是勤行精进得阿耨多罗三藐三菩提时，世界之中无一切畜生道。’</p>
  <p>“若菩萨在怨贼中不应惊怖。何以故？菩萨法不应惜身命，作是念：‘若有夺我命者，是中不应生瞋恚，愿以具足羼提波罗蜜，当近阿耨多罗三藐三菩提。我应如是勤行精进得阿耨多罗三藐三菩提时，世界之中无有怨贼及诸寇恶。’</p>
  <p>“若菩萨在无水处不应惊怖，作是念：‘我应为一切众生说法除渴，若我渴乏命终，应作是念，是众生无福德故，在此无水之处。我应如是勤行精进得阿耨多罗三藐三菩提时，世界之中无水之处，亦令众生勤行精进修诸福德，世界之中自然而有八功德水。’</p>
  <p>“复次，舍利弗，若菩萨在饥馑之中不应惊怖，作是念：‘我应如是勤行精进得阿耨多罗三藐三菩提时，世界之中无有如是饥馑之患，具足快乐，随意所须应念即至，如忉利天上所念皆得。’若菩萨如是不惊不怖，当知是菩萨能得阿耨多罗三藐三菩提。</p>
  <p>“复次，舍利弗，若菩萨在疾疫处不应惊怖。何以故？是中无法可病故。‘我应如是勤行精进得阿耨多罗三藐三菩提时，世界之中一切众生无有三病，我当勤行精进，随诸佛所行。’</p>
  <p>“复次，舍利弗，菩萨若念阿耨多罗三藐三菩提久乃可得，不应惊怖。何以故？世界前际已来如一念顷，不应生久远想，不应念前际是久远，前际虽为久远，而与一念相应。如是，舍利弗，若菩萨久乃得阿耨多罗三藐三菩提，不应惊怖退没。”</p>
</body></html>