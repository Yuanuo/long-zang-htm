<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>小品般若波罗蜜经卷第四</title>
</head>
<body>
  <h1 class="head">小品般若波罗蜜经卷第四</h1>
  <h2>叹净品第九</h2>
  <p>尔时，舍利弗白佛言：“世尊，是净甚深！”</p>
  <p>佛言：“净故。”</p>
  <p>“世尊，是净明。”</p>
  <p>佛言：“净故。”</p>
  <p>“世尊，是净不生欲界、不生色界、不生无色界。”</p>
  <p>佛言：“净故。”</p>
  <p>“世尊，是净无垢无净。”</p>
  <p>佛言：“净故。”</p>
  <p>“世尊，是净无得无果。”</p>
  <p>佛言：“净故。”</p>
  <p>“世尊，是净不作不起。”</p>
  <p>佛言：“净故。”</p>
  <p>“世尊，是净无知，</p>
  <p>佛言：“净故。”</p>
  <p>“世尊，是净不知色，不知受、想、行、识。”</p>
  <p>佛言：“净故。”</p>
  <p>“世尊，般若波罗蜜于萨婆若不增不减。”</p>
  <p>佛言：“净故。”</p>
  <p>“世尊，般若波罗蜜净故，于法无所取。”</p>
  <p>佛言：“净故。”</p>
  <p>尔时，须菩提白佛言：“世尊，我净故色净。”</p>
  <p>佛言：“毕竟净故。”</p>
  <p>“世尊，我净故受、想、行、识净。”</p>
  <p>佛言：“毕竟净故。”</p>
  <p>“世尊，我净故果净。”</p>
  <p>佛言：“毕竟净故。”</p>
  <p>“世尊，我净故萨婆若净。”</p>
  <p>佛言：“毕竟净故。”</p>
  <p>“世尊，我净故无得无果。”</p>
  <p>佛言：“毕竟净故。”</p>
  <p>“世尊，我无边故色无边。”</p>
  <p>佛言：“毕竟净故。”</p>
  <p>“世尊，我无边故受、想、行、识无边。”</p>
  <p>佛言：“毕竟净故。”</p>
  <p>“世尊，如是，如是，名菩萨般若波罗蜜耶？”</p>
  <p>“须菩提，毕竟净故。”</p>
  <p>“世尊，般若波罗蜜非此岸，非彼岸，非中流。”</p>
  <p>佛言：“毕竟净故。”</p>
  <p>“世尊，菩萨若如是亦分别，即失般若波罗蜜，即远般若波罗蜜，”</p>
  <p>佛言：“善哉！善哉！须菩提，从名相故生著。”</p>
  <p>“希有，世尊！善说般若波罗蜜中著。”</p>
  <p>尔时，舍利弗语须菩提：“何因缘故名为著？”</p>
  <p>“舍利弗，若善男子、善女人分别色空，即名为著；分别受、想、行、识空，即名为著；分别过去法、未来法、现在法，即名为著；初发心菩萨得若干福德，即名为著。”</p>
  <p>释提桓因问须菩提言：“何因缘故是事名为著？”</p>
  <p>“憍尸迦，是人分别是心，以是心回向阿耨多罗三藐三菩提。憍尸迦，心性不可得回向，是故菩萨若欲教他人阿耨多罗三藐三菩提，应如诸法实相示教利喜，如是则不自伤，是佛所许，是佛所教，善男子、善女人亦离诸著。”</p>
  <p>尔时，佛赞须菩提言：“善哉！善哉！汝能示诸菩萨著法。须菩提，我当更说微细著法，汝今善听。”</p>
  <p>须菩提言：“唯然受教。”</p>
  <p>佛言：“若善男子，善女人取相念诸佛，随所取相，皆名为著。过去、未来、现在诸佛，所有无漏法皆随喜，随喜已回向阿耨多罗三藐三菩提，即亦是著。何以故？须菩提，诸法性非过去、非未来、非现在，不可取相，不可缘，不可见，不可闻，不可觉，不可知，不可回向。”</p>
  <p>“世尊，诸法性甚深！”</p>
  <p>佛言：“毕竟离故。”</p>
  <p>“世尊，我敬礼般若波罗蜜。”</p>
  <p>佛言：“佛得是无作法故。”</p>
  <p>“世尊，佛得一切法。”</p>
  <p>“如是，须菩提，如来得一切法。须菩提，法性唯一，无二无三，是性亦非性非作。须菩提，菩萨能如是知，则离诸著。”</p>
  <p>“世尊，般若波罗蜜甚为难知。”</p>
  <p>“须菩提，无有知者故。”</p>
  <p>“世尊，般若波罗蜜不可思议。”</p>
  <p>“须菩提，般若波罗蜜不可以心知故。”</p>
  <p>“世尊，般若波罗蜜无所作。”</p>
  <p>“须菩提，作者不可得故。”</p>
  <p>“世尊，菩萨当云何行般若波罗蜜？”</p>
  <p>“须菩提，若菩萨不行色，即行般若波罗蜜；不行受、想、行、识，即行般若波罗蜜。若不行色不满足相，即行般若波罗蜜；不行受、想、行、识不满足，即行般若波罗蜜。何以故？色不满足则离色，受、想、行、识不满足则非识，若能如是行不满足相，即行般若波罗蜜。”</p>
  <p>须菩提言：“希有，世尊！于诸著中说无所著。”</p>
  <p>“须菩提，若菩萨不行色，不著相，即行般若波罗蜜；不行受、想、行、识，不著相，即行般若波罗蜜。菩萨如是行，于色不生著，于受、想、行、识不生著，于须陀洹果、斯陀含果、阿那含果、阿罗汉果、辟支佛道不生著，乃至萨婆若亦不生著。何以故？过诸著故名无碍萨婆若。须菩提，菩萨欲过诸著，应如是思惟般若波罗蜜。”</p>
  <p>须菩提白佛言：“希有，世尊！是法甚深，若说不减，不说亦不减，若说不增，不说亦不增。”</p>
  <p>佛言：“如是，如是，须菩提，如佛尽寿称赞虚空，虚空不减，不称赞亦不减，称赞不增，不称赞亦不增。须菩提，譬如称赞幻所化人亦不喜，不称赞亦不瞋。须菩提，诸法性亦如是，若说亦不增，不说亦不减。”</p>
  <p>“世尊，菩萨所为甚难，修行般若波罗蜜时，心无增减亦不退不转。世尊，修习般若波罗蜜，如修习虚空。世尊，菩萨为度一切众生故，发大庄严应当敬礼。世尊，菩萨为众生故发大庄严，如人与虚空共斗。世尊，菩萨为众生故发大庄严，如人与虚空诤讼。世尊，是菩萨名为发大庄严。世尊，菩萨为众生故发大庄严，如人欲举虚空。世尊，是菩萨名为度精进彼岸，名为勇健，名为同虚空诸法故发阿耨多罗三藐三菩提。”</p>
  <p>尔时，会中有一比丘作是念：“我敬礼般若波罗蜜！般若波罗蜜中，无有法生，无有法灭。”</p>
  <p>尔时，释提桓因语须菩提：“若菩萨修习深般若波罗蜜，为修习何法？”</p>
  <p>“憍尸迦，若菩萨修习深般若波罗蜜，即是修习虚空。”</p>
  <p>释提桓因白佛言：“世尊，若人能受持读诵般若波罗蜜，我当守护。”</p>
  <p>须菩提语释提桓因：“汝见是法可守护耶？”</p>
  <p>释提桓因言：“不见也。”</p>
  <p>“憍尸迦，若菩萨如般若波罗蜜所说行，即是守护。若菩萨或时远离般若波罗蜜，人若非人则得其便。憍尸迦，若人欲守护行般若波罗蜜者，则为欲守护虚空。憍尸迦，于意云何？汝能守护响不？”</p>
  <p>释提桓因言：“不能也。”</p>
  <p>“憍尸迦，菩萨亦如是，行般若波罗蜜，知一切法空，如响如是，亦不分别，当知是为行般若波罗蜜。”</p>
  <p>尔时，佛以神力，令三千大千世界所有四天王天及诸释提桓因、娑婆世界主诸梵天王，皆来至佛所，头面礼佛足，却住一面。四天王、诸释提桓因、诸梵天王等，以佛神力得见千佛；如是相，如是名说般若波罗蜜品者，皆名须菩提；难问者，亦如释提桓因。弥勒菩萨当成阿耨多罗三藐三菩提，亦于此土说般若波罗蜜。</p>
  <p>尔时，须菩提白佛言：“世尊，弥勒菩萨成阿耨多罗三藐三菩提时，于是处云何说般若波罗蜜？”</p>
  <p>“须菩提，弥勒菩萨成阿耨多罗三藐三菩提时，说般若波罗蜜，不说色空，不说受、想、行、识空，不说色缚，不说色解，不说受、想、行、识缚，不说受、想、行、识解。”</p>
  <p>须菩提言：“世尊，般若波罗蜜清净。”</p>
  <p>佛言：“色净，故般若波罗蜜清净；受、想、行、识净，故般若波罗蜜清净。”</p>
  <p>佛言：“虚空净，故般若波罗蜜清净；色无染，故般若波罗蜜清净；受、想、行、识无染，故般若波罗蜜清净。须菩提，虚空无染，故般若波罗蜜清净。”</p>
  <p>“世尊，若有善男子、善女人，能受持读诵般若波罗蜜者，终不横死，若干百千诸天皆共随从。若月八日、十四日、十五日、二十三日、二十九日、三十日，在在处处说般若波罗蜜，其福甚多。”</p>
  <p>佛言：“如是，如是，须菩提，是人说般若波罗蜜，得福甚多。须菩提，般若波罗蜜多有留难。何以故？般若波罗蜜是大珍宝，于法无所著，无所取。所以者何？谓诸法无所有不可得故。须菩提，般若波罗蜜无所得故，无能染污。何以故？般若波罗蜜以无法故，名为无染般若波罗蜜，般若波罗蜜无染污故，诸法亦无染污，若如是亦不分别，名为行般若波罗蜜。须菩提，般若波罗蜜无有法若见、若不见，无有法若取、若舍。”</p>
  <p>是时，若干百千诸天子踊跃欢喜，于虚空中同声唱言：“我于阎浮提再见法轮转。”</p>
  <p>须菩提语诸天子：“非初转，非二转。何以故？般若波罗蜜法中无转无还。”</p>
  <p>佛告须菩提：“摩诃波罗蜜是菩萨般若波罗蜜，所谓于一切法无缚无著，得阿耨多罗三藐三菩提亦无所得，转法轮时亦无所转，无法可还，无法可示，无法可见，是法不可得故。何以故？须菩提，空不转不还，无相无作、无起无生、无所有不转不还，如是说名为说般若波罗蜜。无听者，无受者，无证者，亦无以法作福田者。”</p>
  <p>须菩提白佛言：“世尊，无边波罗蜜是般若波罗蜜，虚空无边故。</p>
  <p>“世尊，正波罗蜜是般若波罗蜜，诸法平等故。</p>
  <p>“世尊，离波罗蜜是般若波罗蜜，诸法性离故。</p>
  <p>“世尊，不可破波罗蜜是般若波罗蜜，诸法不可得故。</p>
  <p>“世尊，无处波罗蜜是般若波罗蜜，诸法无形无名故。</p>
  <p>“世尊，无去波罗蜜是般若波罗蜜，诸法无来故。</p>
  <p>“世尊，无夺波罗蜜是般若波罗蜜，诸法不可取故。</p>
  <p>“世尊，尽波罗蜜是般若波罗蜜，诸法无尽故。</p>
  <p>“世尊，无生波罗蜜是般若波罗蜜，诸法无生故。</p>
  <p>“世尊，无作波罗蜜是般若波罗蜜，作者不可得故。</p>
  <p>“世尊，不出波罗蜜是般若波罗蜜，出者不可得故。</p>
  <p>“世尊，不至波罗蜜是般若波罗蜜，无退没故。</p>
  <p>“世尊，无垢波罗蜜是般若波罗蜜，诸烦恼清净故。</p>
  <p>“世尊，无污波罗蜜是般若波罗蜜，处不污故。</p>
  <p>“世尊，不灭波罗蜜是般若波罗蜜，诸法离前际故。</p>
  <p>“世尊，幻波罗蜜是般若波罗蜜，诸法不生故。</p>
  <p>“世尊，梦波罗蜜是般若波罗蜜，意识平等故。</p>
  <p>“世尊，不戏波罗蜜是般若波罗蜜，诸戏平等故。</p>
  <p>“世尊，不念波罗蜜是般若波罗蜜，诸念不生故。</p>
  <p>“世尊，不动波罗蜜是般若波罗蜜，法性常住故。</p>
  <p>“世尊，离欲波罗蜜是般若波罗蜜，诸法不虚诳故。</p>
  <p>“世尊，不起波罗蜜是般若波罗蜜，诸法无分别故。</p>
  <p>“世尊，寂灭波罗蜜是般若波罗蜜，诸法相不可得故。</p>
  <p>“世尊，无烦恼波罗蜜是般若波罗蜜，诸法无过咎故。</p>
  <p>“世尊，无众生波罗蜜是般若波罗蜜，众生际不可得故。</p>
  <p>“世尊，不断波罗蜜是般若波罗蜜，诸法不起故。</p>
  <p>“世尊，无二边波罗蜜是般若波罗蜜，诸法无著故。</p>
  <p>“世尊，不异波罗蜜是般若波罗蜜，诸法不和合故。</p>
  <p>“世尊，不著波罗蜜是般若波罗蜜，不分别声闻、辟支佛地故。</p>
  <p>“世尊，不分别波罗蜜是般若波罗蜜，诸分别平等故。</p>
  <p>“世尊，无量波罗蜜是般若波罗蜜，量法不生故。</p>
  <p>“世尊，虚空波罗蜜是般若波罗蜜，诸法无障碍故。</p>
  <p>“世尊，不生波罗蜜是般若波罗蜜，诸法不起故。</p>
  <p>“世尊，无常波罗蜜是般若波罗蜜，诸法不失故。</p>
  <p>“世尊，苦波罗蜜是般若波罗蜜，诸法无苦恼故。</p>
  <p>“世尊，无我波罗蜜是般若波罗蜜，诸法无所贪著故。</p>
  <p>“世尊，空波罗蜜是般若波罗蜜，诸法无所得故。</p>
  <p>“世尊，无相波罗蜜是般若波罗蜜，诸法相不可得故。</p>
  <p>“世尊，无作波罗蜜是般若波罗蜜，诸法无所成故。</p>
  <p>“世尊，力波罗蜜是般若波罗蜜，诸法不可破故。</p>
  <p>“世尊，无量佛法波罗蜜是般若波罗蜜，过算数法故。</p>
  <p>“世尊，无所畏波罗蜜是般若波罗蜜，心不没故。</p>
  <p>“世尊，如波罗蜜是般若波罗蜜，诸法不异故。</p>
  <p>“世尊，自然波罗蜜是般若波罗蜜，诸法无性故。”</p>
  <h2>不可思议品第十</h2>
  <p>尔时，释提桓因作是念：“若人得闻般若波罗蜜者，当知是人已曾供养诸佛，何况受持读诵，如所说学，如所说行！若人闻说深般若波罗蜜，受持读诵如所说行，当知是人已曾多供养佛，广问其义，于过去诸佛闻深般若波罗蜜，不惊不怖。”</p>
  <p>尔时，舍利弗白佛言：“世尊，若菩萨摩诃萨能信解深般若波罗蜜，当知是菩萨如阿毗跋致。何以故？世尊，若人于过去世，不久行深般若波罗蜜，则不能信解。世尊，若有诽谤拒逆般若波罗蜜者，当知是人久已诽谤拒逆般若波罗蜜。何以故？是人于深般若波罗蜜，无有信心，无清净心，亦不问诸佛及诸佛弟子所疑。”</p>
  <p>尔时，释提桓因语舍利弗：“是般若波罗蜜甚深！若不久行菩萨道不能信解，有何可怪？若人敬礼般若波罗蜜，即是敬礼萨婆若智。”</p>
  <p>舍利弗言：“如是，如是，憍尸迦，若人敬礼般若波罗蜜，即是敬礼萨婆若智。从般若波罗蜜生诸佛萨婆若智，从萨婆若智还生般若波罗蜜，菩萨应如是住般若波罗蜜，应如是习般若波罗蜜。”</p>
  <p>释提桓因白佛言：“世尊，云何菩萨行般若波罗蜜，名为住般若波罗蜜？名为习般若波罗蜜？”</p>
  <p>佛告释提桓因言：“善哉！善哉！憍尸迦，汝能问佛是义，汝所问者皆是佛力。憍尸迦，若菩萨行般若波罗蜜不住色，若不住色，即是习色；不住受、想、行、识，若不住识，即是习识。</p>
  <p>“复次，憍尸迦，若菩萨不习色，若不习色即不住色；不习受、想、行、识，若不习识即不住识。如是，憍尸迦，是名菩萨习般若波罗蜜、住般若波罗蜜。”</p>
  <p>舍利弗白佛言：“世尊，般若波罗蜜甚深无量无底！”</p>
  <p>佛告舍利弗：“若菩萨摩诃萨不住色甚深，是为习色甚深；不住受、想、行、识甚深，是为习识甚深。</p>
  <p>“复次，舍利弗，若菩萨摩诃萨不习色甚深，是为不住色甚深；不习受、想、行、识甚深，是为不住识甚深。”</p>
  <p>“世尊，是深般若波罗蜜，应于阿毗跋致菩萨前说，是人闻是不疑不悔。”</p>
  <p>尔时，释提桓因语舍利弗：“若于未受记菩萨前说当有何咎？”</p>
  <p>“憍尸迦，若未受记菩萨得闻深般若波罗蜜，当知是菩萨久发大乘心近于受记，不久必得受记，若过一佛、二佛，当得受阿耨多罗三藐三菩提记。”</p>
  <p>佛言：“如是，如是，舍利弗，若未受记菩萨得闻深般若波罗蜜，当知是菩萨久发大乘心。”</p>
  <p>舍利弗白佛言：“世尊，我今当说譬喻。”</p>
  <p>佛言：“乐说便说。”</p>
  <p>“世尊，譬如求菩萨道者梦坐道场，知是菩萨当近阿耨多罗三藐三菩提。若求菩萨道者得闻深般若波罗蜜，当知是菩萨久发大乘心，善根成就近于受记，不久必得受记。”</p>
  <p>佛言：“善哉！善哉！舍利弗，汝承佛神力复更说之。”</p>
  <p>“世尊，譬如有人欲过险道，若百由旬、若二百、若三百、若四百、若五百由旬，欲出难时先见诸相，若见放牛羊者，若见疆界，若见园林，见如是相故，当知此中必有城邑聚落，见是相已作是念：‘如我所见之相，城邑聚落去此不远。’其心安隐，不复畏有怨家贼害。世尊，菩萨亦如是，若得闻深般若波罗蜜，当知是菩萨近于受记，不久必得受记，尔时不畏堕声闻、辟支佛地。何以故？是菩萨得是本相，所谓得见深般若波罗蜜，得闻深般若波罗蜜。</p>
  <p>“世尊，譬如有人欲见大海，稍稍前行若见树若树相，若见山若山相，当知是中去海尚远，若不见树无树相、不见山无山相，当知大海去是不远，大海深故无有山树，是人虽不见海知必近之。世尊，菩萨亦如是，得闻深般若波罗蜜，虽未于现在诸佛前受记，自知必近阿耨多罗三藐三菩提。何以故？我得见闻供养深般若波罗蜜故。</p>
  <p>“世尊，譬如春时树叶零落，当知此树华叶果实将生不久。何以故？本相现故，阎浮提人见树本相，皆悉欢喜作是念：‘是树不久当生华叶果实。’世尊，菩萨亦如是，若得见闻深般若波罗蜜，当知是菩萨善根成就宿世善根因缘故。今得见闻深般若波罗蜜会中曾有见佛诸天，皆大欢喜作是念：‘先诸菩萨亦有如是受记本相，是菩萨不久当得受阿耨多罗三藐三菩提记。’</p>
  <p>“世尊，譬如女人怀妊，转转不便，身体疲极不乐事务，眠卧不安食饮转少，苦恼在身不欲语言，厌本所习不复忆乐，本相现故，当知是女将产不久。菩萨善根成就亦复如是，若得见闻思惟深般若波罗蜜，当知是菩萨不久得受阿耨多罗三藐三菩提记。”</p>
  <p>佛言：“善哉！善哉！舍利弗，汝所乐说者，皆是佛神力。”</p>
  <p>尔时，须菩提白佛言：“希有，世尊！如来善说诸菩萨事。须菩提，是诸菩萨摩诃萨长夜多所利益，多所安隐，多所安乐，怜愍世间，得阿耨多罗三藐三菩提，为诸天人演说法要。”</p>
  <p>须菩提白佛言：“世尊，菩萨摩诃萨云何得具足修习行般若波罗蜜？”</p>
  <p>“须菩提，若菩萨摩诃萨行般若波罗蜜，不见色增，是为行般若波罗蜜；不见受、想、行、识增，是为行般若波罗蜜；不见色减，是为行般若波罗蜜；不见受、想、行、识减，是为行般若波罗蜜；乃至不见法，不见非法，是为行般若波罗蜜。”</p>
  <p>“世尊，如佛所说不可思议。”</p>
  <p>“须菩提，色不可思议，受、想、行、识不可思议。若菩萨不分别色不可思议，不分别受、想、行、识不可思议，是为行般若波罗蜜。”</p>
  <p>“世尊，般若波罗蜜如是，谁能信解？”</p>
  <p>“须菩提，若久行菩萨道者。”</p>
  <p>“世尊，云何菩萨得名久行？”</p>
  <p>“须菩提，若菩萨行般若波罗蜜，不分别佛十力、四无所畏，乃至不分别萨婆若，是名久行。何以故？佛十力不可思议，四无所畏、十八不共法不可思议，乃至萨婆若不可思议，色不可思议，受、想、行、识不可思议，一切法亦不可思议。菩萨如是行者，是名无处所行而行般若波罗蜜，是故名为久行。”</p>
  <p>“世尊，般若波罗蜜甚深，般若波罗蜜是珍宝聚，如虚空清净。希有，世尊！般若波罗蜜多起留难，若欲书写者，乃至一岁当疾书成。”</p>
  <p>佛言：“如是，如是，须菩提，若善男子、善女人欲书写读诵、如所说行般若波罗蜜乃至一岁，当疾疾为之。须菩提，珍宝法中多有怨贼。”</p>
  <p>“世尊，般若波罗蜜，恶魔常欲伺求断绝。”</p>
  <p>“须菩提，恶魔虽欲伺求断绝，亦不能得起留难。”</p>
  <p>舍利弗白佛言：“世尊，谁神力故，恶魔不能留难般若波罗蜜？”</p>
  <p>“舍利弗，佛神力故，恶魔不能留难。舍利弗，亦是十方无量世界现在诸佛神力故，恶魔不能留难。诸佛皆共护念是菩萨故，恶魔不能得便。何以故？舍利弗，菩萨为诸佛所护者，法应无有留难。何以故？舍利弗，若人书写读诵说般若波罗蜜，十方无量阿僧祇现在诸佛法应护念。若有诵般若波罗蜜者，当知是菩萨佛护念故能诵通利。”</p>
  <p>“世尊，善男子、善女人能受持读诵般若波罗蜜，当知是人佛眼所见。”</p>
  <p>“舍利弗，若善男子、善女人能受持读诵般若波罗蜜，乃至书写，当知是人佛眼所见。舍利弗，若求佛道善男子、善女人，受持读诵般若波罗蜜，则近阿耨多罗三藐三菩提。乃至自书，若使人书，书已受持读诵，以是因缘其福甚多。舍利弗，如来灭后是般若波罗蜜当流布南方，从南方流布西方，从西方流布北方。舍利弗，我法盛时无有灭相，北方若有乃至书写受持供养般若波罗蜜者，是人亦为佛眼所见、所知、所念。”</p>
  <p>舍利弗白佛言：“世尊，后五百岁时，般若波罗蜜当广流布北方耶？”</p>
  <p>“舍利弗，后五百岁当广流布北方。其中善男子、善女人闻般若波罗蜜，受持读诵修习，当知是久发阿耨多罗三藐三菩提心。”</p>
  <p>“世尊，北方当有几所菩萨能受持读诵修习般若波罗蜜？”</p>
  <p>“舍利弗，北方虽多有菩萨能读诵听受般若波罗蜜，少能诵利修习行者，是人得闻般若波罗蜜亦不惊不怖，是人曾已见佛咨请问难。当知是人为能具足行菩萨道，为阿耨多罗三藐三菩提故，能利益无量众生。何以故？舍利弗，我为是善男子、善女人，说应萨婆若法，是人转身，亦复乐说阿耨多罗三藐三菩提，一心和同，乃至魔王不能坏其阿耨多罗三藐三菩提心。是人闻般若波罗蜜，心大欢喜，心得清净，令多众生种阿耨多罗三藐三菩提善根。是善男子、善女人于我前作是言：‘我等行菩萨道，常当以法示教利喜无量百千万众生，令住阿耨多罗三藐三菩提。’舍利弗，我观其心则生随喜，是人行菩萨道，当以法示教利喜无量百千万众生，令住阿耨多罗三藐三菩提。如是善男子、善女人心乐大乘，愿生他方佛国现在佛前说法之处，是人于彼续复广闻说般若波罗蜜，于彼佛土亦复以法示教利喜无量百千万众生，令住阿耨多罗三藐三菩提。”</p>
  <p>舍利弗白佛言：“希有，世尊！如来于过去、未来、现在诸法，无法不知，无法不识。如来于未来世，诸菩萨以多欲多精进，勤求般若波罗蜜，是善男子、善女人有求而得，有不求而得，如来悉知。”</p>
  <p>“舍利弗，多有善男子、善女人精进不懈故，般若波罗蜜不求而得。”</p>
  <p>“世尊，是善男子、善女人，余经应六波罗蜜者，亦不求而得耶？”</p>
  <p>“舍利弗，若有余应诸波罗蜜深经，是善男子、善女人亦不求而得。何以故？舍利弗，法应尔。若有菩萨为诸众生，示教利喜阿耨多罗三藐三菩提，亦自于中学，是人转身，应诸波罗蜜深经亦不求而得。”</p>
  <h2>魔事品第十一</h2>
  <p>尔时，须菩提白佛言：“世尊，已说善男子、善女人功德，云何起留难？”</p>
  <p>“须菩提，若说法者不即乐说，菩萨当知是为魔事。</p>
  <p>“复次，须菩提，说法者乐说不止，菩萨当知是为魔事。</p>
  <p>“须菩提，说法者说不究竟，菩萨当知是为魔事。</p>
  <p>“须菩提，书读诵说般若波罗蜜时，傲慢自大，菩萨当知是为魔事。</p>
  <p>“须菩提，书读诵说般若波罗蜜时，互相嗤笑，菩萨当知是为魔事。</p>
  <p>“须菩提，书读诵说般若波罗蜜时，互相轻蔑，菩萨当知是为魔事。</p>
  <p>“须菩提，书读诵说般若波罗蜜时，其心散乱，菩萨当知是为魔事。</p>
  <p>“须菩提，书读诵说般若波罗蜜时，心不专一，菩萨当知是为魔事。</p>
  <p>“须菩提，行者作是念：‘我于般若波罗蜜不得气味。’从座而去，菩萨当知是为魔事。</p>
  <p>“须菩提，行者作是念：‘我于般若波罗蜜中无有受记。’心不清净从座而去，菩萨当知是为魔事。</p>
  <p>“须菩提，行者作是念：‘般若波罗蜜中不说我名。’心不清净，菩萨当知是为魔事。</p>
  <p>“须菩提，行者作是念：‘般若波罗蜜中不说我生处，若城邑聚落。’以是因缘不乐闻说般若波罗蜜，便弃舍去，随所起念辄却若干劫数乃复还得修菩萨道，菩萨当知是为魔事。</p>
  <p>“复次，须菩提，诸经不能至萨婆若者，菩萨舍般若波罗蜜而读诵之，是菩萨则为舍本而取枝叶。何以故？是菩萨因般若波罗蜜，能成就世间、出世间法；学般若波罗蜜，能学世间、出世间法。若舍般若波罗蜜，菩萨当知是为魔事。</p>
  <p>“须菩提，譬如有狗舍主所与食分，反从作务者索，如是，须菩提，当来世或有菩萨，舍深般若波罗蜜，反取余声闻、辟支佛经，菩萨当知是为魔事。</p>
  <p>“须菩提，譬如人得象不观，反寻其迹。于意云何？是人为智不？”</p>
  <p>“不也，世尊。”</p>
  <p>“须菩提，菩萨亦如是，得深般若波罗蜜而弃舍之，反于声闻、辟支佛经求萨婆若。于意云何？是人为智不？”</p>
  <p>“不也，世尊。”</p>
  <p>“菩萨当知是为魔事。</p>
  <p>“须菩提，譬如人欲见大海，见已反求牛迹水，作是言：‘大海水能多是耶？’于意云何？是人为智不？”</p>
  <p>“不也，世尊。”</p>
  <p>“须菩提，当来世菩萨亦如是，得深般若波罗蜜而弃舍之，反读诵声闻、辟支佛经。于意云何？是人为智不？”</p>
  <p>“不也，世尊。”</p>
  <p>“菩萨当知是为魔事。</p>
  <p>“须菩提，譬如工匠欲造如帝释胜殿，而反揆度日月宫殿。于意云何？是人为智不？”</p>
  <p>“不也，世尊。”</p>
  <p>“须菩提，当来世菩萨亦如是，得深般若波罗蜜而弃舍之，反于声闻、辟支佛经中求萨婆若。于意云何？是人为智不？”</p>
  <p>“不也，世尊。”</p>
  <p>“菩萨当知是为魔事。</p>
  <p>“须菩提，譬如人欲见转轮王，见已不识作是念：‘转轮王形貌威德云何？’见诸小王取其形貌，作是言：‘转轮王形貌威德如是相耶？’于意云何？是人为智不？”</p>
  <p>“不也，世尊。”</p>
  <p>“须菩提，当来世菩萨亦如是，得深般若波罗蜜而弃舍之，反于声闻、辟支佛经中求萨婆若。于意云何？是人为智不？”</p>
  <p>“不也，世尊。”</p>
  <p>“菩萨当知是为魔事。</p>
  <p>“须菩提，譬如饥人舍百味食，反食六十日饭。于意云何？是人为智不？”</p>
  <p>“不也，世尊。”</p>
  <p>“须菩提，菩萨亦如是，得深般若波罗蜜而弃舍之，反于声闻、辟支佛经中求萨婆若。于意云何？是人为智不？”</p>
  <p>“不也，世尊。”</p>
  <p>“菩萨当知是为魔事。</p>
  <p>“须菩提，譬如人得无价宝珠而比水精。于意云何？是人为智不？”</p>
  <p>“不也，世尊。”</p>
  <p>“须菩提，当来世菩萨亦如是，得深般若波罗蜜，而比声闻、辟支佛经，于中求萨婆若。于意云何？是人为智不？”</p>
  <p>“不也，世尊。”</p>
  <p>“菩萨当知是为魔事。</p>
  <p>“复次，须菩提，书读诵说般若波罗蜜时，若多说余事妨废般若波罗蜜，菩萨当知是为魔事。”</p>
  <p>须菩提白佛言：“世尊，般若波罗蜜可得书读诵说耶？”</p>
  <p>“不也，须菩提。若善男子、善女人书写文字，而作是念：‘我书般若波罗蜜。’即是魔事。须菩提，尔时应教是善男子、善女人，汝等勿谓，但以书写文字，便作是念言：‘我书般若波罗蜜。’诸善男子以是文字示般若波罗蜜义，是故汝等勿著文字。若著文字，菩萨当知是为魔事；若不贪著，即舍魔事。</p>
  <p>“复次，须菩提，书读诵说般若波罗蜜时，忆念诸方国土、城邑、聚落、国王、怨贼、战斗之事，忆念父母、兄弟、姊妹，恶魔令生如是等念，妨废般若波罗蜜，菩萨皆应觉之，须菩提，如是当知亦是魔事。</p>
  <p>“复次，须菩提，书读诵说般若波罗蜜时，供养事起，衣服、饮食、卧具、医药、资生之物，妨废般若波罗蜜，菩萨皆应觉之。须菩提，如是当知亦为魔事。</p>
  <p>“复次，须菩提，恶魔作因缘，令菩萨得诸深经，有方便菩萨于此深经不生贪著，无方便菩萨舍般若波罗蜜取是深经。须菩提，我于般若波罗蜜中，广说方便应于中求，而反于余深经声闻、辟支佛法中求索方便。于意云何？是人为智不？”</p>
  <p>“不也，世尊。”</p>
  <p>“须菩提，如是，当知亦为魔事。</p>
  <p>“复次，须菩提，听法者欲闻般若波罗蜜，说法者疲懈不乐为说，须菩提，如是不和合亦为魔事。</p>
  <p>“复次，须菩提，说法者身不疲极乐说般若波罗蜜，听法者欲至余国，不得书读诵说般若波罗蜜，如是不和合亦为魔事。</p>
  <p>“复次，须菩提，听法者有念力、智力，乐欲听受读诵般若波罗蜜，说法者欲至余国，不得书读诵说般若波罗蜜，如是不和合亦为魔事。</p>
  <p>“复次，须菩提，说法者贵于财物、衣服、饮食，听法者惜不与之，不得书读诵说般若波罗蜜，如是不和合亦为魔事。</p>
  <p>“复次，须菩提，听法者有信乐心，欲供养说法者，而说法者诵习不利，听法者不乐听受，不得书读诵说般若波罗蜜，如是不和合亦为魔事。</p>
  <p>“复次，须菩提，说法者心乐为说，听法者不乐听受，不得书读诵说般若波罗蜜，如是不和合亦为魔事。</p>
  <p>“复次，须菩提，说法者身重疲极，睡眠所覆不乐言说，听法者乐欲听受读诵般若波罗蜜，如是不和合亦为魔事。</p>
  <p>“复次，须菩提，若书读诵说般若波罗蜜时，有人来说三恶道苦，地狱中有如是苦，畜生饿鬼中有如是苦，不如于是身尽苦取涅槃，何用更生受是诸苦？如是，须菩提，菩萨当知亦为魔事。</p>
  <p>“复次，须菩提，若书读诵说般若波罗蜜时，若有人来赞叹天上快乐，欲界中有极妙五欲快乐，色界中有禅定快乐，无色界中有寂灭定乐，是三界乐，皆无常、苦、空、坏败之相，汝于是身，可取须陀洹果、斯陀含果、阿那含果、阿罗汉果，不须更受后身，菩萨当知亦为魔事。</p>
  <p>“复次，须菩提，说法者爱乐徒众，作是言：‘若能随我，当与般若波罗蜜。若不随我，则不与汝。’以此因缘，多人随从时，说法者欲经崄难危命之处，语诸人言：‘善男子，汝等知不，何用随我经此险难？善自筹量无得后悔。’而作是言：‘何故至此饥饿怨贼之中？’说法者以此细微因缘舍离诸人，听法者不悦作是念：‘是舍离相，非与般若波罗蜜相。’不得书读诵说般若波罗蜜，如是不和合，菩萨当知亦为魔事。</p>
  <p>“复次，须菩提，说法者欲经恶兽、虎、狼、师子、怨贼、毒害、无水之处，说法者语诸人言：‘汝等知不，我所至处，经过恶兽、怨贼、毒害、无水之处，汝等岂能受如是苦？’说法者以此细微因缘而舍离之，诸人不复随从，作是念：‘是舍离相，非与般若波罗蜜相。’即便退还，须菩提，如是诸难，菩萨当知亦为魔事。</p>
  <p>“复次，须菩提，说法者重于檀越，以此因缘常数往返，以是事故语听法者：‘诸善男子，我有檀越应往问讯。’诸人念言：‘是为不与我般若波罗蜜相。’即时舍离，不得学习书读诵说，如是不和合，菩萨当知亦为魔事。</p>
  <p>“复次，须菩提，恶魔勤作方便，欲令无人读诵修习般若波罗蜜。”</p>
  <p>须菩提白佛言：“世尊，恶魔云何勤作方便，令人不得读诵修习般若波罗蜜？”</p>
  <p>“须菩提，恶魔诡诳诸人，作是言：‘此非真般若波罗蜜，我所有经是真般若波罗蜜。’须菩提，恶魔如是诡诳众人，未受记者，当于般若波罗蜜中生疑，疑因缘故，不得读诵修习般若波罗蜜。如是，须菩提，菩萨当知亦为魔事。</p>
  <p>“复次，须菩提，复有魔事，若菩萨行深般若波罗蜜，即证实际取声闻果。如是，须菩提，菩萨当知亦为魔事。”</p>
</body></html>