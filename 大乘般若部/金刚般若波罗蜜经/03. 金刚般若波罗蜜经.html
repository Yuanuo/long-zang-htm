<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="author" content="菩提流支"/>
  <meta name="author" content="真谛"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>金刚般若波罗蜜经</title>
</head>
<body>
  <h1 class="head">金刚般若波罗蜜经</h1>
  <h2>元魏三藏留支译</h2>
  <h2>序分第一</h2>
  <p>如是我闻：一时，婆伽婆在舍婆提城祇树给孤独园，与大比丘众千二百五十人俱。</p>
  <p>尔时，世尊食时，著衣持钵，入舍婆提大城乞食。于其城中次第乞食已，还至本处。饭食讫，收衣钵，洗足已，如常敷座，结跏趺坐，端身而住，正念不动。</p>
  <h2>护念付嘱分第二</h2>
  <p>尔时，诸比丘来诣佛所，到已顶礼佛足，右绕三匝，退坐一面。</p>
  <p>尔时，慧命须菩提在大众中，即从座起，偏袒右肩，右膝著地，向佛合掌，恭敬而立白佛言：“希有，世尊！如来、应供、正遍知，善护念诸菩萨，善付嘱诸菩萨。”</p>
  <h2>住分第三</h2>
  <p>“世尊，云何菩萨大乘中发阿耨多罗三藐三菩提心？应云何住？云何修行？云何降伏其心？”</p>
  <p>尔时，佛告须菩提：“善哉！善哉！须菩提，如汝所说，如来善护念诸菩萨，善付嘱诸菩萨。汝今谛听，当为汝说。如菩萨大乘中发阿耨多罗三藐三菩提心，应如是住，如是修行，如是降伏其心。”</p>
  <p>须菩提白佛言：“世尊，如是愿乐欲闻！”</p>
  <p>佛告须菩提：“诸菩萨生如是心：‘所有一切众生、众生所摄——若卵生、若胎生、若湿生、若化生、若有色、若无色、若有想、若无想、若非有想非无想，所有众生界、众生所摄，我皆令入无余涅槃而灭度之。如是灭度无量无边众生，实无众生得灭度者。’何以故？须菩提，若菩萨有众生相即非菩萨。何以故非？须菩提，若菩萨起众生相、人相、寿者相，则不名菩萨。</p>
  <h2>如实修行分第四</h2>
  <p>“复次，须菩提，菩萨不住于事行于布施，无所住行于布施，不住色布施，不住声、香、味、触、法布施。须菩提，菩萨应如是布施，不住于相想。何以故？若菩萨不住相布施，其福德聚不可思量。</p>
  <p>“须菩提，于汝意云何？东方虚空可思量不？”</p>
  <p>须菩提言：“不也，世尊。”</p>
  <p>佛言：“如是，须菩提，南西北方、四维、上下虚空可思量不？”</p>
  <p>须菩提言：“不也，世尊。”</p>
  <p>佛言：“如是，如是，须菩提。菩萨无住相布施福德聚，亦复如是不可思量。”</p>
  <p>佛复告须菩提：“菩萨但应如是行于布施。</p>
  <h2>如来非有为分第五</h2>
  <p>“须菩提，于意云何？可以相成就见如来不？”</p>
  <p>须菩提言：“不也，世尊。不可以相成就得见如来。何以故？如来所说相，即非相。”</p>
  <p>佛告须菩提：“凡所有相，皆是妄语。若见诸相非相，则非妄语。如是诸相非相，则见如来。”</p>
  <h2>我空法分第六</h2>
  <p>须菩提白佛言：“世尊，颇有众生于未来世末世，得闻如是修多罗章句，生实相不？”</p>
  <p>佛告须菩提：“莫作是说‘颇有众生于未来世末世，得闻如是修多罗章句，生实相不？’”</p>
  <p>佛复告须菩提：“有未来世末世，有菩萨摩诃萨法欲灭时，有持戒修福德智慧者，于此修多罗章句能生信心，以此为实。”</p>
  <p>佛复告须菩提：“当知彼菩萨摩诃萨，非于一佛、二佛、三四五佛所修行供养，非于一佛、二佛、三四五佛所而种善根。”</p>
  <p>佛复告须菩提：“已于无量百千万诸佛所修行供养，无量百千万诸佛所种诸善根，闻是修多罗，乃至一念能生净信，须菩提，如来悉知是诸众生，如来悉见是诸众生。须菩提，是诸菩萨生如是无量福德聚，取如是无量福德。何以故？须菩提，是诸菩萨无复我相、众生相、人相、寿者相。须菩提，是诸菩萨无法相亦非无法相，无相亦非无相。何以故？须菩提，是诸菩萨若取法相，则为著我、人、众生、寿者。须菩提，若是菩萨有法相，即著我相、人相、众生相、寿者相。何以故？须菩提，不应取法，非不取法。以是义故，如来常说筏喻法门，是法应舍非舍法故。”</p>
  <p>复次，佛告慧命须菩提：“须菩提，于意云何？如来得阿耨多罗三藐三菩提耶？如来有所说法耶？”</p>
  <p>须菩提言：“如我解佛所说义，无有定法如来得阿耨多罗三藐三菩提，亦无有定法如来可说。何以故？如来所说法，皆不可取，不可说，非法，非非法。何以故？一切圣人皆以无为法得名。”</p>
  <h2>具足功德校量分第七</h2>
  <p>“须菩提，于意云何？若满三千大千世界七宝以用布施。须菩提，于意云何？是善男子、善女人所得福德，宁为多不？”</p>
  <p>须菩提言：“甚多，婆伽婆！甚多，修伽陀！彼善男子、善女人得福甚多。何以故？世尊，是福德聚，即非福德聚，是故如来说福德聚福德聚。”</p>
  <p>佛言须菩提：“若善男子、善女人，以满三千大千世界七宝持用布施；若复于此经中受持乃至四句偈等为他人说，其福胜彼无量不可数。何以故？须菩提，一切诸佛阿耨多罗三藐三菩提法皆从此经出，一切诸佛如来皆从此经生。须菩提，所谓佛法佛法者，即非佛法，是名佛法。</p>
  <p>“须菩提，于意云何？须陀洹能作是念‘我得须陀洹果’不？”</p>
  <p>须菩提言：“不也，世尊。何以故？实无有法名须陀洹。不入色声、香、味、触、法，是名须陀洹。”</p>
  <p>佛言：“须菩提，于意云何？斯陀含能作是念‘我得斯陀含果’不？”</p>
  <p>须菩提言：“不也，世尊。何以故？实无有法名斯陀含，是名斯陀含。”</p>
  <p>“须菩提，于意云何？阿那含能作是念‘我得阿那含果’不？”</p>
  <p>须菩提言：“不也，世尊。何以故？实无有法名阿那含，是名阿那含。”</p>
  <p>“须菩提，于意云何？阿罗汉能作是念‘我得阿罗汉’不？”</p>
  <p>须菩提言：“不也，世尊。何以故？实无有法名阿罗汉。世尊，若阿罗汉作是念‘我得阿罗汉’，即为著我、人、众生、寿者。世尊，佛说我得无诤三昧最为第一，世尊说我是离欲阿罗汉。世尊，我不作是念‘我是离欲阿罗汉’。世尊，我若作是念‘我得阿罗汉’，世尊则不说我无诤行第一；以须菩提实无所行，而名须菩提无诤无诤行。”</p>
  <p>佛告须菩提：“于意云何？如来昔在燃灯佛所，得阿耨多罗三藐三菩提法不？”</p>
  <p>须菩提言：“不也，世尊。如来在燃灯佛所，于法实无所得阿耨多罗三藐三菩提。”</p>
  <p>佛告须菩提：“若菩萨作是言‘我庄严佛国土’，彼菩萨不实语。何以故？须菩提，如来所说庄严佛土者，则非庄严，是名庄严佛土。是故，须菩提，诸菩萨摩诃萨，应如是生清净心而无所住，不住色生心，不住声、香、味、触、法生心，应无所住而生其心。</p>
  <p>“须菩提，譬如有人身如须弥山王。须菩提，于意云何？是身为大不？”</p>
  <p>须菩提言：“甚大，世尊。何以故？佛说非身，是名大身，彼身非身，是名大身。”</p>
  <p>佛言：“须菩提，如恒河中所有沙数，如是沙等恒河。于意云何？是诸恒河沙，宁为多不？”</p>
  <p>须菩提言：“甚多，世尊。但诸恒河，尚多无数，何况其沙！”</p>
  <p>佛言：“须菩提，我今实言告汝。若有善男子、善女人，以七宝满尔数恒沙数世界，以施诸佛如来。须菩提，于意云何？彼善男子、善女人得福多不？”</p>
  <p>须菩提言：“甚多，世尊。彼善男子、善女人得福甚多。”</p>
  <p>佛告须菩提：“以七宝满尔数恒河沙世界持用布施；若善男子、善女人于此法门乃至受持四句偈等，为他人说，而此福德胜前福德无量阿僧祇。</p>
  <p>“复次，须菩提，随所有处，说是法门乃至四句偈等，当知此处一切世间天、人、阿修罗皆应供养如佛塔庙，何况有人尽能受持读诵此经！</p>
  <p>“须菩提，当知是人成就最上第一希有之法！若是经典所在之处，则为有佛，若尊重似佛。”</p>
  <p>尔时，须菩提白佛言：“世尊，当何名此法门？我等云何奉持？”</p>
  <p>佛告须菩提：“是法门名为《金刚般若波罗蜜》，以是名字汝当奉持。何以故？须菩提，佛说般若波罗蜜，则非般若波罗蜜。须菩提，于意云何？如来有所说法不？”</p>
  <p>须菩提言：“世尊，如来无所说法。”</p>
  <p>“须菩提，于意云何？三千大千世界所有微尘是为多不？”</p>
  <p>须菩提言：“彼微尘甚多，世尊。”</p>
  <p>“须菩提，是诸微尘，如来说非微尘，是名微尘。如来说世界，非世界，是名世界。”</p>
  <p>佛言：“须菩提，于意云何？可以三十二大人相见如来不？”</p>
  <p>须菩提言：“不也，世尊。何以故？如来说三十二大人相，即是非相，是名三十二大人相。”</p>
  <p>佛言：“须菩提，若有善男子、善女人，以恒河沙等身命布施；若复有人，于此法门中乃至受持四句偈等，为他人说，其福甚多无量阿僧祇。”</p>
  <p>尔时，须菩提闻说是经，深解义趣，涕泪悲泣，扪泪而白佛言：“希有，婆伽婆！希有，修伽陀！佛说如是甚深法门，我从昔来所得慧眼，未曾得闻如是法门。”</p>
  <p>“何以故？须菩提，佛说般若波罗蜜，即非般若波罗蜜。”</p>
  <p>“世尊，若复有人得闻是经，信心清净，则生实相，当知是人成就第一希有功德。世尊，是实相者，则是非相，是故如来说名实相实相。</p>
  <p>“世尊，我今得闻如是法门，信解受持不足为难；若当来世，其有众生得闻是法门，信解受持，是人则为第一希有！何以故？此人无我相、人相、众生相、寿者相。何以故？我相即是非相，人相、众生相、寿者相即是非相。何以故？离一切诸相，则名诸佛。”</p>
  <p>佛告须菩提：“如是，如是。若复有人得闻是经，不惊、不怖、不畏，当知是人甚为希有。何以故？须菩提，如来说第一波罗蜜，非第一波罗蜜。如来说第一波罗蜜者，彼无量诸佛亦说波罗蜜，是名第一波罗蜜。</p>
  <p>“须菩提，如来说忍辱波罗蜜，即非忍辱波罗蜜。何以故？须菩提，如我昔为歌利王割截身体，我于尔时无我相、无众生相、无人相、无寿者相，无相亦非无相。何以故？须菩提，我于往昔节节支解时，若有我相、众生相、人相、寿者相，应生瞋恨。</p>
  <p>“须菩提，又念过去，于五百世作忍辱仙人，于尔所世无我相、无众生相、无人相、无寿者相。</p>
  <p>“是故，须菩提，菩萨应离一切相发阿耨多罗三藐三菩提心。何以故？若心有住，则为非住。不应住色生心，不应住声、香、味、触、法生心，应生无所住心。是故佛说，菩萨心不住色布施。须菩提，菩萨为利益一切众生，应如是布施。”</p>
  <p>须菩提言：“世尊，一切众生相，即是非相。何以故？如来说一切众生，即非众生。”</p>
  <p>“须菩提，如来是真语者、实语者、如语者、不异语者。须菩提，如来所得法、所说法，无实无妄语。</p>
  <h2>真如分第八</h2>
  <p>“须菩提，譬如有人入暗，则无所见；若菩萨心住于事而行布施，亦复如是。须菩提，譬如人有目，夜分已尽，日光明照，见种种色；若菩萨不住于事行于布施，亦复如是。</p>
  <p>“复次，须菩提，若有善男子、善女人，能于此法门受持读诵修行，则为如来以佛智慧，悉知是人，悉见是人，悉觉是人，皆得成就无量无边功德聚。</p>
  <p>“须菩提，若有善男子、善女人，初日分以恒河沙等身布施，中日分复以恒河沙等身布施，后日分复以恒河沙等身布施，如是舍恒河沙等无量身，如是百千万亿那由他劫以身布施；若复有人闻此法门信心不谤，其福胜彼无量阿僧祇，何况书写、受持读诵、修行、为人广说！</p>
  <h2>利益分第九</h2>
  <p>“须菩提，以要言之，是经有不可思议、不可称量无边功德。此法门如来为发大乘者说，为发最上乘者说。若有人能受持读诵修行此经，广为人说，如来悉知是人，悉见是人，皆成就不可思议、不可称、无有边无量功德聚。如是人等，则为荷担如来阿耨多罗三藐三菩提。何以故？须菩提，若乐小法者，则于此经不能受持读诵、修行、为人解说。若有我见、众生见、人见、寿者见，于此法门能受持读诵修行为人解说者，无有是处。</p>
  <p>“须菩提，在在处处若有此经，一切世间天、人、阿修罗所应供养。当知此处则为是塔，皆应恭敬作礼围绕，以诸华香而散其处。</p>
  <p>“复次，须菩提，若善男子、善女人受持读诵此经，为人轻贱。何以故？是人先世罪业应堕恶道，以今世人轻贱故，先世罪业则为消灭，当得阿耨多罗三藐三菩提。</p>
  <p>“须菩提，我念过去无量阿僧祇阿僧祇劫，于燃灯佛前得值八十四亿那由他百千万诸佛，我皆亲承供养无空过者。须菩提，如是无量诸佛，我皆亲承供养无空过者。若复有人于后世末世，能受持读诵修行此经所得功德，我所供养诸佛功德，于彼百分不及一，千万亿分乃至算数譬喻所不能及。</p>
  <p>“须菩提，若有善男子、善女人于后世末世，有受持读诵修行此经所得功德，若我具说者，或有人闻，心则狂乱疑惑不信。须菩提，当知是法门不可思议，果报亦不可思议。”</p>
  <h2>断疑分第十</h2>
  <p>尔时，须菩提白佛言：“世尊，云何菩萨发阿耨多罗三藐三菩提心？云何住？云何修行？云何降伏其心？”</p>
  <p>佛告须菩提：“菩萨发阿耨多罗三藐三菩提心者，当生如是心：‘我应灭度一切众生令入无余涅槃界，如是灭度一切众生已，而无一众生实灭度者。’何以故？须菩提，若菩萨有众生相、人相、寿者相，则非菩萨。何以故？须菩提，实无有法名为菩萨发阿耨多罗三藐三菩提心者。</p>
  <p>“须菩提，于意云何？如来于燃灯佛所，有法得阿耨多罗三藐三菩提不？”</p>
  <p>须菩提白佛言：“不也，世尊。如我解佛所说义，佛于燃灯佛所，无有法得阿耨多罗三藐三菩提。”</p>
  <p>佛言：“如是，如是，须菩提，实无有法如来于燃灯佛所得阿耨多罗三藐三菩提。须菩提，若有法如来得阿耨多罗三藐三菩提者，燃灯佛则不与我受记：‘汝于来世当得作佛，号释迦牟尼。’以实无有法得阿耨多罗三藐三菩提，是故燃灯佛与我受记，作如是言：‘摩那婆，汝于来世当得作佛，号释迦牟尼。’何以故？须菩提，言如来者即实真如。须菩提，若有人言‘如来得阿耨多罗三藐三菩提’者，是人不实语。须菩提，实无有法佛得阿耨多罗三藐三菩提。须菩提，如来所得阿耨多罗三藐三菩提，于是中不实不妄语，是故如来说一切法皆是佛法。须菩提，所言一切法一切法者，即非一切法，是故名一切法。</p>
  <p>“须菩提，譬如有人其身妙大。”</p>
  <p>须菩提言：“世尊，如来说人身妙大，则非大身，是故如来说名大身。”</p>
  <p>佛言：“须菩提，菩萨亦如是，若作是言‘我当灭度无量众生’，则非菩萨。”</p>
  <p>佛言：“须菩提，于意云何？颇有实法名为菩萨？”</p>
  <p>须菩提言：“不也，世尊。实无有法名为菩萨，是故佛说一切法无众生、无人、无寿者。”</p>
  <p>“须菩提，若菩萨作是言‘我庄严佛国土’，是不名菩萨。何以故？如来说庄严佛土庄严佛土者，即非庄严，是名庄严佛国土。须菩提，若菩萨通达无我无我法者，如来说名真实菩萨。</p>
  <p>“须菩提，于意云何？如来有肉眼不？”</p>
  <p>须菩提言：“如是，世尊，如来有肉眼。”</p>
  <p>佛言：“须菩提，于意云何？如来有天眼不？”</p>
  <p>须菩提言：“如是，世尊，如来有天眼。”</p>
  <p>佛言：“须菩提，于意云何？如来有慧眼不？”</p>
  <p>须菩提言：“如是，世尊，如来有慧眼。”</p>
  <p>佛言：“须菩提，于意云何？如来有法眼不？”</p>
  <p>须菩提言：“如是，世尊，如来有法眼。”</p>
  <p>佛言：“须菩提，于意云何？如来有佛眼不？”</p>
  <p>须菩提言：“如是，世尊，如来有佛眼。”</p>
  <p>佛言：“须菩提，于意云何？如恒河中所有沙，佛说是沙不？”</p>
  <p>须菩提言：“如是，世尊，如来说是沙。”</p>
  <p>佛言：“须菩提，于意云何？如一恒河中所有沙，有如是等恒河，是诸恒河所有沙数佛世界，如是世界宁为多不？”</p>
  <p>须菩提言：“彼世界甚多，世尊。”</p>
  <p>佛言：“须菩提，尔所世界中所有众生若干种心住，如来悉知。何以故？如来说诸心住，皆为非心住，是名为心住。何以故？须菩提，过去心不可得，现在心不可得，未来心不可得。</p>
  <p>“须菩提，于意云何？若有人以满三千大千世界七宝持用布施，是善男子、善女人以是因缘得福多不？”</p>
  <p>须菩提言：“如是，世尊，此人以是因缘得福甚多。”</p>
  <p>佛言：“如是，如是，须菩提，彼善男子、善女人以是因缘得福德聚多。须菩提，若福德聚有实，如来则不说福德聚福德聚。</p>
  <p>“须菩提，于意云何？佛可以具足色身见不？”</p>
  <p>须菩提言：“不也，世尊。如来不应以色身见。何以故？如来说具足色身，即非具足色身，是故如来说名具足色身。”</p>
  <p>佛言：“须菩提，于意云何？如来可以具足诸相见不？”</p>
  <p>须菩提言：“不也，世尊。如来不应以具足诸相见。何以故？如来说诸相具足，即非具足，是故如来说名诸相具足。”</p>
  <p>佛言：“须菩提，于意云何？汝谓如来作是念‘我当有所说法’耶？须菩提，莫作是念。何以故？若人言‘如来有所说法’，即为谤佛，不能解我所说故。何以故？须菩提，如来说法说法者，无法可说，是名说法。”</p>
  <p>尔时，慧命须菩提白佛言：“世尊，颇有众生于未来世闻说是法，生信心不？”</p>
  <p>佛言：“须菩提，彼非众生，非不众生。何以故？须菩提，众生众生者，如来说非众生，是名众生。”</p>
  <p>佛言：“须菩提，于意云何？如来得阿耨多罗三藐三菩提耶？”</p>
  <p>须菩提言：“不也，世尊。世尊无有少法如来得阿耨多罗三藐三菩提。”</p>
  <p>佛言：“如是，如是，须菩提，我于阿耨多罗三藐三菩提，乃至无有少法可得，是名阿耨多罗三藐三菩提。</p>
  <p>“复次，须菩提，是法平等，无有高下，是名阿耨多罗三藐三菩提。以无众生、无人、无寿者，得平等阿耨多罗三藐三菩提，一切善法得阿耨多罗三藐三菩提。须菩提，所言善法善法者，如来说非善法，是名善法。</p>
  <p>“须菩提，三千大千世界中所有诸须弥山王，如是等七宝聚，有人持用布施；若人以此般若波罗蜜经乃至四句偈等，受持读诵为他人说，于前福德百分不及一，千分不及一，百千万分不及一，歌罗分不及一，数分不及一，优波尼沙陀分不及一，乃至算数譬喻所不能及。</p>
  <p>“须菩提，于意云何？汝谓如来作是念‘我度众生’耶？须菩提，莫作是念！何以故？实无有众生如来度者。”</p>
  <p>佛言：“须菩提，若有实众生如来度者，如来则有我、人、众生、寿者相。须菩提，如来说有我者，则非有我，而毛道凡夫生者以为有我。须菩提，毛道凡夫生者，如来说名非生，是故言毛道凡夫生。</p>
  <p>“须菩提，于意云何？可以相成就得见如来不？”</p>
  <p>须菩提言：“如我解如来所说义，不以相成就得见如来。”</p>
  <p>佛言：“如是，如是，须菩提，不以相成就得见如来。”</p>
  <p>佛言：“须菩提，若以相成就观如来者，转轮圣王应是如来，是故非以相成就得见如来。”</p>
  <p>尔时，世尊而说偈言：</p>
  <p>“若以色见我，以音声求我，</p>
  <p>是人行邪道，不能见如来。</p>
  <p>彼如来妙体，即法身诸佛，</p>
  <p>法体不可见，彼识不能知。</p>
  <p>“须菩提，于意云何？如来可以相成就得阿耨多罗三藐三菩提耶？须菩提，莫作是念‘如来以相成就得阿耨多罗三藐三菩提’！</p>
  <p>“须菩提，汝若作是念‘菩萨发阿耨多罗三藐三菩提心者，说诸法断灭相’，须菩提，莫作是念‘菩萨发阿耨多罗三藐三菩提心，说诸法断灭相’！何以故？菩萨摩诃萨发阿耨多罗三藐三菩提心者，于法不说断灭相。</p>
  <p>“须菩提，若善男子、善女人以满恒河沙等世界七宝持用布施；若有菩萨知一切法无我，得无生法忍，此功德胜前所得福德。须菩提，以诸菩萨不取福德故。”</p>
  <p>须菩提白佛言：“世尊，菩萨不取福德？”</p>
  <p>佛言：“须菩提，菩萨受福德，不取福德，是故菩萨取福德。</p>
  <p>“须菩提，若有人言：‘如来若去、若来、若住、若坐、若卧。’是人不解我所说义。何以故？如来者，无所至去，无所从来，故名如来。</p>
  <p>“须菩提，若善男子、善女人以三千大千世界微尘，复以尔许微尘世界碎为微尘阿僧祇。须菩提，于意云何？是微尘众宁为多不？”</p>
  <p>须菩提言：“彼微尘众甚多，世尊。何以故？若是微尘众实有者，佛则不说是微尘众。何以故？佛说微尘众，则非微尘众，是故佛说微尘众。世尊，如来所说三千大千世界，则非世界，是故佛说三千大千世界。何以故？若世界实有者，则是一合相。如来说一合相，则非一合相，是故佛说一合相。”</p>
  <p>佛言：“须菩提，一合相者，则是不可说，但凡夫之人，贪著其事。</p>
  <p>“何以故？须菩提，若人如是言：‘佛说我见、人见、众生见、寿者见’。须菩提，于意云何？是人所说为正语不？”</p>
  <p>须菩提言：“不也，世尊。何以故？世尊，如来说我见、人见、众生见、寿者见，即非我见、人见、众生见、寿者见，是名我见、人见、众生见、寿者见。”</p>
  <p>“须菩提，菩萨发阿耨多罗三藐三菩提心者，于一切法应如是知，如是见，如是信，如是不住法相。何以故？须菩提，所言法相法相者，如来说即非法相，是名法相。</p>
  <p>“须菩提，若有菩萨摩诃萨，以满无量阿僧祇世界七宝持用布施。若有善男子、善女人发菩萨心者，于此般若波罗蜜经乃至四句偈等，受持读诵为他人说，其福胜彼无量阿僧祇。云何为人演说？而不名说，是名为说。”</p>
  <p>尔时，世尊而说偈言:</p>
  <h2>不住道分第十一</h2>
  <p>“一切有为法，如星翳灯幻，</p>
  <p>露泡梦电云，应作如是观。”</p>
  <h2>流通分第十二</h2>
  <p>佛说是经已，长老须菩提及诸比丘、比丘尼、优婆塞、优婆夷、菩萨摩诃萨，一切世间天、人、阿修罗、乾闼婆等，闻佛所说，皆大欢喜，信受奉行。</p>
</body></html>