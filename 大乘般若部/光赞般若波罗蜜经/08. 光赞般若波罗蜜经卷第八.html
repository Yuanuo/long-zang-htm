<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>光赞般若波罗蜜经卷第八</title>
</head>
<body>
  <h1 class="head">光赞般若波罗蜜经卷第八</h1>
  <h2>无缚品第十五下</h2>
  <p>“复次，须菩提，菩萨摩诃萨三拔致遵崇其心，于萨芸若未曾起发于他异心，亦无所信，无所听受，或开化人立檀波罗蜜，或开化人立尸波罗蜜，或开化人立羼波罗蜜，或开化人立惟逮波罗蜜，或开化人立禅波罗蜜，或开化人立般若波罗蜜，于开化人至无所立，于无所化，化若干人立四意止，化若干人立四意断，化若干人立四神足，化若干人立五根、五力、七觉意、八由行，化若干人立十种力、四无所畏、四分别辩、十八不共诸佛之法，或不开化；或开化人立须陀洹果，或开化人立斯陀含果，或开化人立阿那含果，或开化人立阿罗汉果，或开化人立辟支佛果，或若干人不可开化；立若干人于萨芸若慧，若干人不当开化；有所不可计会不可限量群萠之类，当化立之于檀波罗蜜、尸、羼、惟逮、禅那、般若波罗蜜、四意止、四意断、四神足、五根、五力、七觉意、八由行、十种力、四无所畏、四分别辩、十八不共诸佛之法，开化众生不可计会、不可限量于萨芸若慧。于须菩提意云何？开化若干不可计人，各有所趣，各有所起，各使得度，宁有所起、有度者不？”</p>
  <p>答曰：“不也，天中天。”</p>
  <p>佛言：“如是菩萨摩诃萨，以六波罗蜜有所开化，三十七品及诸佛法、四道、缘觉，亦无所趣，亦无所度，是为，须菩提，菩萨摩诃萨摩诃衍僧那僧涅。”</p>
  <p>须菩提白佛言：“唯天中天，若我闻法察其中谊，当观菩萨摩诃萨则不复为僧那僧涅。所以者何？因从空兴诸自然相，以是故，天中天，诸色色空；诸痛痒、思想、生死、识空；察眼眼空，耳、鼻、舌、身、意意空；察眼色识、耳声识、鼻香识、舌味识、身细滑识、意法识、十八之种，皆亦复空；眼之所习，耳、鼻、舌、身、意所习，如是六情所习亦复如是皆为空习。一切悉空，所习法空。唯天中天，檀波罗蜜亦空，尸波罗蜜、羼波罗蜜、惟逮波罗蜜、禅波罗蜜、般若波罗蜜皆亦悉空，察内亦空，内空亦空，其无所有自然亦空，其空亦空，四意止亦空，四意断、四神足、五根、五力、七觉意、八由行亦空，十种力、四无所畏、四分别辩、十八不共诸佛之法亦空，所谓菩萨亦空，僧那僧涅亦空。唯天中天，以是之故，当观菩萨摩诃萨为无僧那僧涅。”</p>
  <p>佛告须菩提：“如是，如是，须菩提，诚如所云。”</p>
  <p>佛告须菩提：“萨芸若有为无所作，亦非不作，亦无所有。一切众生亦无作，亦无所有。菩萨摩诃萨为众生故，被大僧那铠，亦无所作，亦非不作，亦无所有。”</p>
  <p>须菩提白佛言：“唯天中天。何以故，萨芸若慧，亦无所作，亦非不作，亦无所有？此众生类，亦无有作，亦非不作，亦无所有？及诸菩萨摩诃萨僧那僧涅，亦如是也？”</p>
  <p>世尊答曰：“有所作，有所得，则有所兴；而萨芸若亦无所作，亦非不作，亦无所有；是诸众生亦无有作，亦非不作，亦无所有。所以者何？色无造者，亦无不造，亦无所行，亦无所作；痛痒、思想、生死、识无有造者，亦无不造，亦无所行，亦无所作；眼者亦无所造，亦无不造，亦无所行，亦无所作；耳、鼻、舌、身、意亦无有造，亦无不造，亦无所行，亦无所作；色、声、香、味、细滑、法亦无所造，亦无不造，亦无所行，亦无所作；十八种、六情所习因致痛痒亦无有造，亦无不造，亦无所行，亦无所作；吾我须菩提亦无有造，亦无不造，亦无所行，亦无所作及有所知、有所见，亦无有造，亦无不造，亦无所行，亦无所作。以是之故，究竟本末无有根源而不可得。众生及梦，亦无有造，亦无不造，亦无所行，亦无所作。所以者何？究竟本末无有根源亦不可得。如呼声响、水中之月、幻化野马，亦无有造，亦无不造，亦无所作，亦无所行。所以者何？究竟本末无有根源亦不可得。其内空者，须菩提，亦无有造，亦无不造，亦无所行，亦无所作，外空亦然；其有所有及自然空，亦无有造，亦无不造，亦无有行，亦无所作；三十七品、十种力、四无所畏、四分别辩、十八不共诸佛之法，亦无有造，亦无不造，亦无所行，亦无所作。所以者何？究竟本末无有根源亦不可得。其无本者，须菩提，亦无有造，亦无不造，亦无所行，亦无所作。无本亦复如是，亦无有异法其法种者，住于法界，诸法寂然。其本际者，亦无有造，亦无不造，亦无所行，亦无所作。所以者何？究竟本末无有根源亦不可得。其菩萨者，亦无有造，亦非不造，亦无所行，亦无所作。萨芸若慧、一切哀慧，亦非有造，亦非不造，亦无所行，亦无所作。所以者何？究竟本末无有根源亦不可得。其菩萨者，亦无有造，亦非不造，亦无所行，亦无所作。萨芸若慧、一切哀慧，亦无有造，亦非不造，亦无所行，亦无所作。所以者何？究竟本末无有根源亦不可得。以是故，须菩提，无所作；萨芸若，亦无所作，亦非不作；众生如是，亦无所作，亦非不作。菩萨摩诃萨所因摩诃衍僧那僧涅，以是故，须菩提，当察菩萨摩诃萨亦无摩诃衍僧那僧涅也。”</p>
  <p>须菩提白佛言：“如是，世尊，教分别其谊，我分别谊，色无著无缚无脱，痛痒、思想、生死、识无著无缚无脱。”</p>
  <p>分耨文陀尼弗问须菩提：“色为无著无缚无脱？痛痒、思想、生死、识为无著无缚无脱？”</p>
  <p>须菩提谓分耨文陀尼弗：“如是贤者，色无著无缚无脱，痛痒、思想、生死、识无著无缚无脱。”</p>
  <p>分耨又问：“须菩提，何所色无著无缚无脱？何所痛痒、思想、生死、识无著无缚无脱？”</p>
  <p>须菩提答曰：“色自然，无著无缚无脱；痛痒、思想、生死、识自然，无著无缚无脱；色如呼响，无著无缚无脱；痛痒、思想、生死、识如呼响，无著无缚无脱；色如野马，无著无缚无脱；痛痒、思想、生死、识如野马，无著无缚无脱；色如幻，无著无缚无脱；痛痒、思想、生死、识如幻，无著无缚无脱；色如化，无著无缚无脱；痛痒、思想、生死、识如化，无著无缚无脱；过去色，无著无缚无脱；过去痛痒、思想、生死、识，无著无缚无脱；当来色，无著无缚无脱；当来痛痒、思想、生死、识，无著无缚无脱；现在色，无著无缚无脱；现在痛痒、思想、生死、识，无著无缚无脱；色无实，无著无缚无脱；痛痒、思想、生死、识无实，无著无缚无脱；色憺怕，无著无缚无脱；痛痒、思想、生死、识憺怕，无著无缚无脱；色无所生，无著无缚无脱；痛痒、思想、生死、识无所生，无著无缚无脱。</p>
  <p>“分耨，色善，无著无缚无脱；痛痒、思想、生死、识善，无著无缚无脱；色不善，无著无缚无脱；痛痒、思想、生死、识不善，无著无缚无脱；色无记，无著无缚无脱；痛痒、思想、生死、识无记，无著无缚无脱；色不分别，无著无缚无脱；痛痒、思想、生死、识不分别，无著无缚无脱。</p>
  <p>“分耨，世俗色，无著无缚无脱；世俗痛痒、思想、生死、识，无著无缚无脱；度世色，无著无缚无脱；度世痛痒、思想、生死、识，无著无缚无脱；有漏无漏色，无著无缚无脱；有漏无漏痛痒、思想、生死、识，无著无缚无脱；虚无，无著无缚无脱；恍惚，无著无缚无脱；一切诸法，无著无缚无脱；无所有，无著无缚无脱；寂然，无著无缚无脱；檀波罗蜜，无著无缚无脱；尸波罗蜜、羼波罗蜜、惟逮波罗蜜、禅波罗蜜、般若波罗蜜，无著无缚无脱；发至实，无著无缚无脱；发至寂寞，无著无缚无脱；内空，无著无缚无脱；外空，无著无缚无脱；其所有自然空，无著无缚无脱；四意止，无著无缚无脱；四意断、四神足、五根、五力、七觉意、八由行，无著无缚无脱；十种力、四无所畏、四分别辩、十八不共诸佛之法，无著无缚无脱；从虚无起，无著无缚无脱；佛道，无著无缚无脱；萨芸若，无著无缚无脱；学菩萨道，无著无缚无脱；从虚无生，无著无缚无脱；寂然无所生，无著无缚无脱；其无本者，无著无缚无脱；又无本者无有异，顺法住，无著无缚无脱；其寂定法，无著无缚无脱；其本际者及于无为，无著无缚无脱；无实所兴，无著无缚无脱；空寂不起所兴，无著无缚无脱。</p>
  <p>“是为，贤者分耨，菩萨摩诃萨无著无缚无脱波罗蜜也。檀波罗蜜、尸波罗蜜、羼波罗蜜、惟逮波罗蜜、禅波罗蜜、般若波罗蜜，无著无缚无脱；萨芸若无本慧、一切哀慧转上所作，皆亦无著无缚无脱；转进上升，布施、持戒、忍辱、精进、一心、智慧，转进上升，无著无缚无脱；转升上至，住萨芸若慧、一切哀慧，无著无缚无脱；教化众生，无著无缚无脱；严净佛土，无著无缚无脱；奉事诸佛世尊，无著无缚无脱；听省经典，无著无缚无脱；未曾离诸佛，无著无缚无脱；未曾亡失神通，无著无缚无脱；不离五根，无著无缚无脱；不释总持，无著无缚无脱；不舍三昧，无著无缚无脱；于道发哀，无著无缚无脱；萨芸若慧，无著无缚无脱；所转法轮，无著无缚无脱；开化众生存于三乘，无著无缚无脱。”</p>
  <p>须菩提谓分耨文陀尼弗：“是为，菩萨摩诃萨六波罗蜜无著无缚无脱，觉了一切诸正觉法，从虚无起，寂寞恬怕与无从生。是为，分耨，菩萨摩诃萨无著无缚无脱摩诃僧那僧涅也。”</p>
  <h2>三昧品第十六</h2>
  <p>贤者须菩提白佛言：“唯天中天，何谓菩萨摩诃萨摩诃衍僧那？何谓菩萨摩诃萨摩诃衍？学大乘者，何所誓志于衍？衍何所住，从何生？衍中谁为成衍者？”</p>
  <p>佛告须菩提：“如须菩提之所问也。何所菩萨摩诃萨衍者？六波罗蜜则为菩萨摩诃萨摩诃衍也。何等六？檀波罗蜜、尸波罗蜜、羼波罗蜜、惟逮波罗蜜、禅波罗蜜、般若波罗蜜。</p>
  <p>“彼何谓檀波罗蜜？于是，须菩提，菩萨摩诃萨遵崇发心存萨芸若而行布施，内外所有一切不惜以给众生以为坚固，不备怨敌则以劝助阿耨多罗三耶三菩，是为菩萨摩诃萨檀波罗蜜。</p>
  <p>“何等菩萨摩诃萨尸波罗蜜？于是菩萨摩诃萨，遵崇发心存萨芸若，身自奉行十善之事，复以十善劝助人不堕颠倒，亦无所得，是为菩萨摩诃萨于尸波罗蜜无所亡失，不堕颠倒，亦无所得。”</p>
  <p>须菩提白佛言：“唯天中天，何谓菩萨摩诃萨羼波罗蜜？”</p>
  <p>佛告须菩提：“于是菩萨摩诃萨，己身能具足忍辱，教化他人立于忍辱，不堕颠倒，亦无所得，是为菩萨摩诃萨羼波罗蜜。”</p>
  <p>须菩提白佛言：“唯天中天，何谓菩萨摩诃萨惟逮波罗蜜？”</p>
  <p>佛告须菩提：“菩萨摩诃萨其心遵崇萨芸若慧，于五波罗蜜不以疏远，以五波罗蜜教化众生不堕颠倒，亦无所得，是为菩萨摩诃萨惟逮波罗蜜。”</p>
  <p>须菩提又问：“世尊，唯天中天，何谓菩萨摩诃萨禅波罗蜜？”</p>
  <p>佛告须菩提：“菩萨摩诃萨遵崇发心存萨芸若慧，己身常以沤和拘舍罗行禅三昧，不随顺从三昧而生也，亦教人令学禅定，不堕颠倒，亦无所得，是为菩萨摩诃萨禅波罗蜜。”</p>
  <p>须菩提白佛言：“唯天中天，何等为菩萨摩诃萨般若波罗蜜？”</p>
  <p>佛告须菩提：“菩萨摩诃萨遵崇发心萨芸若慧，于一切法无依倚，观于诸法一切本净，不堕颠倒，亦无所得；于一切法以无所著，以观诸法一切本净，则以斯法教化众生，不堕颠倒，亦无所得。是为菩萨摩诃萨般若波罗蜜，是为菩萨摩诃萨摩诃衍也。</p>
  <p>“复次，须菩提，菩萨摩诃萨摩诃衍者，诸内为空，外亦为空，内外悉空，空亦复空，至号大空，真妙之空，清净之空，有为空，无为空，自然相空，一切法空，无所得空，无有空而自为空而有所见，无所有空。</p>
  <p>“彼何谓为内空？谓内法者，眼、耳、鼻、舌、身、意。彼所谓眼、眼所见者，则亦为空，不可毁伤，不可坏起。所以者何？本净故也。其耳、耳所、听者，则亦为空，不可毁伤，不可坏起。所以者何？本净故也。其鼻、鼻所、嗅者，则亦为空，不可毁伤，不可坏起。所以者何？本净故也。其舌、舌所、尝味者，则亦为空，不可毁伤，不可坏起。所以者何？本净故也。其身、身所、受者，亦复为空，不可毁伤，不可坏起。所以者何？本净故也。其心、心所、念者，亦复为空，不可毁伤，不可坏起。所以者何？本净故也。是谓内空。</p>
  <p>“彼何谓外空？外所云法，色、声、香味、细滑念也。其色、色者，亦复为空，不可毁伤，不可坏起。所以者何？本净故也。是色、声、香、味、细滑、法空，不可毁伤，不可坏起。所以者何？本净故也。</p>
  <p>“彼何谓内外法空？内六入，外六入，是为内外法空。彼何谓外法空？不可毁伤，不可坏起。所以者何？本净故也。是内法、外法则悉空故，故不可毁伤，不可坏起。所以者何？本净故也。是为内外法空。</p>
  <p>“彼何谓空亦空？谓一切法空，诸法空，亦此空空，是谓空空。</p>
  <p>“彼何谓为大空？所谓东方亦空，南方、西方、北方、东南、西南、西北、东北方、上方、下方，皆亦悉空，不可毁伤，不可坏起。所以者何？本净故也。</p>
  <p>“何谓真妙空者？曰无为者也。其无为者，无为亦空，不可毁伤，不可坏起。所以者何？本净故也。是谓真妙空。</p>
  <p>“彼何谓所有空？所有空者，谓欲界、色界、无色界空，不可毁伤，不可坏起。所以者何？本净故也。</p>
  <p>“彼何谓无为空？所谓无为空者，不起不灭，亦不自在，亦无所住存在真谛，是为无为空。彼所谓无为空，其无为空者，不可毁伤，不可坏起。所以者何？本净故也。</p>
  <p>“彼何谓究竟空？究竟空者，谓不可得崖际。所以者何？本净故也。是谓究竟空。</p>
  <p>“彼何谓广远空？谓不见来，亦无所得。所以者何？本净故也。是谓广远空。</p>
  <p>“彼何谓不分别空？彼无能舍法，亦无所住。所以者何？本净故也。是为不分别空。</p>
  <p>“彼何谓本净空？悉能解了一切诸法，悉为本净，有为无为，非声闻所作，非辟支佛所作，是谓本净空。</p>
  <p>“彼何谓一切法空？一切法者，谓色、痛痒、思想、生死、识、眼、耳、鼻、舌、身、意、色、声、香味、细滑之法、眼色识、耳声识、鼻香识、舌味识、身细滑识、意法识、眼所更、耳鼻舌身意所更、痛痒之事、有为法无为法，是谓为一切法空，诸法法空，无所毁伤，不可坏起。所以者何？用本净故。是谓一切法空。</p>
  <p>“彼何谓自然相空？为色相故，色无所有相，受痛痒思相、造生死相、知生死识相、痛痒、思想、生死、识亦复如是，眼、耳、鼻、舌、身、意、色、声、香、味、细滑、法及十八种一切所更，有为法相，无为法相，是一切法自然相空。</p>
  <p>“彼何谓不可得无所有空？一切诸法亦不可得，无所毁害，不可坏起。所以者何？本净故也，是谓不可得无所有空。</p>
  <p>“彼何谓无所有空？索所有形貌而不可得，是谓无所有空。</p>
  <p>“彼何谓自然空？无有合会为自然，是为自然空。</p>
  <p>“彼何谓其无所有自然空者？其自然者无有合会，是谓其无所有自然空也。</p>
  <p>“复次，须菩提，其所有者所有空，无所有者无所有空，自然者自然空，为他故者他故亦空。</p>
  <p>“彼何谓所有所有空？谓五阴也，彼五阴者所有所有空，是谓所有所有空。</p>
  <p>“何谓无所有无所有空？谓无为也，彼无为者无为故空，是谓无所有无所有空。</p>
  <p>“何谓自然自然空？其为空者，则无有相，亦无所作，亦无所见，是谓自然空。</p>
  <p>“彼何谓为他故空？假使怛萨阿竭兴出现者，若怛萨阿竭不兴出现，其法常住，其法界亦寂灭故无本，无本斯则本际，其于此者为他空，是谓为他故空。</p>
  <p>“是谓，须菩提，菩萨摩诃萨摩诃衍也。</p>
  <p>“复次，须菩提，菩萨摩诃萨摩诃衍者，谓首楞严三昧，复有三昧名曰实印，复有三昧名师子娱乐，有三昧名善月，有三昧名月幢英，有三昧名一切法超上，有三昧名观顶，有三昧名分别一切法，有三昧名了幢英，有三昧名金刚喻，有三昧名入法印，有三昧名放光无所夺，有三昧名定意王，有三昧名善住，有三昧名放光，有三昧名力精进，有三昧名等超，有三昧名分别随顺，有三昧名入诸语，有三昧名照诸方面，有三昧名总持印，有三昧名无所夺，有三昧名等御诸法海印，有三昧名普遍虚空，有三昧名金刚道场，有三昧名胜诸宝，有三昧名照明，有三昧名不眴，有三昧名住不究竟，有三昧名决了，有三昧名离垢灯明，有三昧名无量光，有三昧名光造，有三昧名普照，有三昧名净御定，有三昧名离垢明，有三昧名为娱乐故，有三昧名慧灯，有三昧名无尽，有三昧名威神具，有三昧名除尽，有三昧名无特，有三昧名开通，有三昧名日灯明，有三昧名月离垢，有三昧名净照明，有三昧名有所照曜，有三昧名作当所作，有三昧名慧英，有三昧名譬金刚，有三昧名善建志，有三昧名宝积，有三昧名超法印，有三昧名法普，有三昧名胜娱乐，有三昧名度法顶，有三昧名有所破坏，有三昧名分别诸句，有三昧名等造字，有三昧名离文字，有三昧名除断缘，有三昧名离所作，有三昧名无所作，有三昧名行不使了，有三昧名除冥，有三昧名行迹，有三昧名无动，有三昧名度境界，有三昧名决一切德，有三昧名决所住，有三昧名清净严华，有三昧名觉意句，有三昧名无量灯明，有三昧名等无等，有三昧名度一切法，有三昧名断绝故，有三昧名离所作，有三昧名离所住，有三昧名一严净，有三昧名御行事，有三昧名一事故，有三昧名制诸事，有三昧名除厌一切所作，有三昧名入缘合像音，有三昧名脱音教文字言，有三昧名光[火+佥]炽盛，有三昧名相严净，有三昧名无相，有三昧名造一切诸具，有三昧名不悦一切苦乐，有三昧名无尽故，有三昧名总持句，有三昧名爱护一切正邪，有三昧名入一切诸色无色，有三昧名无音断音，有三昧名离垢曜，有三昧名御固要，有三昧名离垢满月，有三昧名大严净，有三昧名一切光世明故，有三昧名普明，有三昧名御空，有三昧名等御，有三昧名无青究竟无所娱乐，有三昧名究竟无本住，有三昧名身时安详，有三昧名口言时蠲除虚空念，有三昧名脱虚无色无所著百一十定。</p>
  <p>“彼何谓名曰首楞严三昧？其定意者，皆入一切诸三昧行，是谓首楞严三昧。</p>
  <p>“彼何谓实印三昧？时以斯定意，印一切三昧，是谓实印三昧。</p>
  <p>“彼何谓师子娱乐三昧？住此定意时，皆娱乐一切定意，是谓师子娱乐三昧。</p>
  <p>“彼何谓善月三昧？住是定意时，一切平等而无所有，是谓善月三昧。</p>
  <p>“彼何谓月幢英三昧？住是定意三昧，以此定意普执一切诸三昧幢，是谓月幢英三昧。</p>
  <p>“彼何谓超一切法上三昧？住是定意时，一切悉至于平等事，是谓一切法超上三昧。</p>
  <p>“彼何谓观顶三昧？住是定意时，则便观睹一切三昧诸定意顶，是谓观顶三昧。</p>
  <p>“彼何谓分别法界三昧？住是定意时，则能分别诸有法界，是谓分别法界三昧。</p>
  <p>“彼何谓决了幢英三昧？住是定意时，一切定意究竟执幢，是谓决了幢英三昧。</p>
  <p>“彼何谓金刚三昧？住是定意时，一切平等无能破坏，是谓金刚三昧。</p>
  <p>“彼何谓入法印三昧？住是定意时，寻则得入一切法印，是谓法印三昧。</p>
  <p>“彼何谓善住王三昧？住是定意时，一切诸法王三昧之所建立，是谓善住王三昧。</p>
  <p>“彼何谓放光明三昧？住是定意时，一切三昧皆演光明，是谓放光明三昧。</p>
  <p>“彼何谓精进力三昧？住是定意时，一切三昧精进力所发起，是谓精进力三昧。</p>
  <p>“彼何谓等度三昧？住是定意时，一切三昧皆至平等，是谓等度三昧。</p>
  <p>“彼何谓顺入言教三昧？住是定意时，皆得普入顺应意声，是谓顺言教三昧。</p>
  <p>“彼何谓入诸言教三昧？住是定意时，一切皆从三昧言教，是谓入言教三昧。</p>
  <p>“彼何谓照诸方面三昧？住是定意时，皆照一切诸方面定意，是谓照诸方面三昧。</p>
  <p>“彼何谓总持印三昧？住是定意时，总持一切诸三昧印，是谓总持印三昧。</p>
  <p>“彼何谓无所夺三昧？住是定意时，寻即不忘一切定意，是谓无所夺三昧。</p>
  <p>“彼何谓等御诸法海印三昧？住是定意时，行平等事思摄等御，是谓等御海印三昧。</p>
  <p>“彼何谓普遍虚空三昧？住是定意时，一切三昧普遍虚空无所不周，是谓普遍虚空三昧。</p>
  <p>“彼何谓金刚道场三昧？住是定意三昧时，总持一切定意道场，是谓金刚道场三昧。</p>
  <p>“彼何谓胜诸宝三昧？住是定意时，蠲除一切尘垢诸欲不可瑕疵，是谓胜诸宝三昧。</p>
  <p>“彼何谓照明三昧？住是定意三昧时，致一切等则无所照曜诸道，是谓照明三昧。</p>
  <p>“彼何谓不眴三昧？住是定意时，于诸三昧不求诸法，是谓不眴三昧。</p>
  <p>“彼何谓不究竟住三昧？住是定意时，不见诸法三界所住，是谓不究竟住三昧。</p>
  <p>“彼何谓决了三昧？住是定意时，无心无念法所趣，是谓决了三昧。</p>
  <p>“彼何谓离垢明三昧？住是定意时，一切三昧转相照曜，是谓离垢明三昧。</p>
  <p>“彼何谓无量光三昧？住是定意时，其光明者无所不照，是谓无量光三昧。</p>
  <p>“彼何谓造所为光三昧？住是定意时，若得三昧一切定意皆放光明，是谓造所为光三昧。</p>
  <p>“彼何谓普照三昧？适获此定，一切诸三昧门自然演光，是谓普照三昧。</p>
  <p>“彼何谓御诸净三昧？住是定意时，则便逮得一切三昧清净普等，是谓御诸净三昧。</p>
  <p>“彼何谓离垢光三昧？住是定意时，于诸三昧除一切垢悉令灰尽，是谓离垢光三昧。</p>
  <p>“彼何谓所娱乐三昧？住是定意时，则便娱乐一切三昧，是谓所娱乐三昧。</p>
  <p>“彼何谓慧灯明三昧？住是定意时，照明一切诸所三昧，是谓慧灯明三昧。</p>
  <p>“彼何谓无尽三昧？住是定意时，于一切三昧亦无有尽亦无不尽，亦复不见尽与不尽，是谓无尽三昧。</p>
  <p>“彼何谓威神句三昧？住是定意时，一切平等威神巍巍光曜远照，是谓威神句三昧。</p>
  <p>“彼何谓除诸尽三昧？住是定意时，见诸三昧一切无尽，见而无本而无所见，是谓除诸尽三昧。</p>
  <p>“彼何谓无特异三昧？住是定意时，一切平等不著不念，无所患苦亦无因缘，是谓无特特异三昧。</p>
  <p>“彼何谓开通三昧？住是定意时，不见诸法有所通达，亦无颠倒，是谓开通三昧。</p>
  <p>“彼何谓日灯明三昧？住是定意时，开发一切诸三昧门而奋光明，是谓日灯明三昧。</p>
  <p>“彼何谓离月垢三昧？住是定意时，于诸三昧以光除冥，是谓离月垢三昧。</p>
  <p>“彼何谓清净灯明三昧？住是定意时，于诸三昧普护一切四分别辩，是谓清净灯明三昧。</p>
  <p>“彼何谓有所照曜三昧？住是定意时，则皆照明诸三昧门，是谓有所照曜三昧。</p>
  <p>“彼何谓所造作三昧？住是定意时，趣一切三昧成办所当，又复所造作三昧所立定时，普见一切诸三昧慧英，是谓所造作三昧。</p>
  <p>“彼何谓金刚喻三昧？住是定意时，灭除一切所作诸法，不复睹见诸苦恼患，是谓金刚喻三昧。</p>
  <p>“彼何谓心住三昧？住是定意时，心不动摇亦不开闭，亦不照明亦不见所起，亦不念言有此心也，是谓心住三昧。</p>
  <p>“彼何谓普世三昧？住是定意时，普见一切诸三昧定靡所不照，是谓普世三昧。</p>
  <p>“彼何谓善志住三昧？住是定意时，一切普安立诸三昧。</p>
  <p>“彼何谓宝积三昧？住是定意时，普见一切诸三昧者，悉为积宝，是谓宝积三昧。</p>
  <p>“彼何谓胜法印三昧？住是定意时，等印诸法，未遭印者皆见印，印悉能究竟，是谓胜法印三昧。</p>
  <p>“彼何谓法平等三昧？住是定意时，不见诸法平等若崄岨，是谓法平等三昧。</p>
  <p>“彼何谓胜娱乐三昧？住是定意时，降伏一切诸所乐法，是谓胜娱乐三昧。</p>
  <p>“彼何谓度诸法顶三昧？住是定意时，调定一切诸法之上，皆复越度诸所三昧，是谓度诸法顶三昧。</p>
  <p>“彼何谓坏除三昧？住是定意时，除诸三昧坏一切法，是谓坏除三昧。</p>
  <p>“彼何谓分别诸法三昧？住是定意时，皆能分别于诸三昧，晓了一切诸法之句，是谓分别诸法三昧。</p>
  <p>“彼何谓等造文字三昧？住是定意时，分别晓了三昧致等文字，是谓等造文字三昧。</p>
  <p>“彼何谓除诸文字三昧？住是定意时，于诸三昧无一文字亦无所得，是谓除诸文字三昧。</p>
  <p>“彼何谓除断因缘三昧？住是定意时，断诸三昧缘无有众乱，是谓除断因缘三昧。</p>
  <p>“彼何谓无所作三昧？住是定意时，不得诸法有所作为，亦无所造，是谓无所作三昧。</p>
  <p>“彼何谓离所作三昧？住是定意时，不得诸法因缘所造，是谓离所作三昧。</p>
  <p>“彼何谓不究竟行三昧？住是定意时，不得一切诸三昧行究竟边际，是谓不究竟行三昧。</p>
  <p>“彼何谓除诸冥三昧？住是定意时，一切三昧除诸闇冥，灭尽诸乱令致清净，是谓除诸冥三昧。</p>
  <p>“彼何谓行诸句三昧？住是定意时，普见一切诸三昧行，是谓行诸句三昧。</p>
  <p>“彼何谓无动三昧？住是定意时，不见一切诸三昧有震动者，是谓不动三昧。</p>
  <p>“彼何谓度诸界三昧？住是定意时，一切三昧度诸邪反，亦无差错顺其正谊，是谓度诸界三昧。</p>
  <p>“彼何谓分别诸德三昧？住是定意时，决一切诸法了众生三昧，是谓分别诸德三昧。</p>
  <p>“彼何谓所住究竟三昧？住是定意时，于一切定求于心本而不可得，是谓所住究竟三昧。</p>
  <p>“彼何谓净华严饰三昧？住是定意时，得诸三昧一切清净普严诸华，是谓净华严饰三昧。</p>
  <p>“彼何谓觉意句三昧？住是定意时，一切三昧疾逮觉意，是谓觉意句三昧。</p>
  <p>“彼何谓无量辩三昧？住是定意时，寻即逮得无量辩才随行分别，是谓无量辩三昧。</p>
  <p>“彼何谓等无等三昧？住是定意时，一切定逮得等无等三昧，能令诸邪皆至平等，是谓等无等三昧。</p>
  <p>“彼何谓度一切诸法三昧？住是定意时，皆能越度一切三界，是谓度一切诸法三昧。</p>
  <p>“彼何谓断诸作三昧？住是定意时，见一切法诸三昧定，悉为断绝之，是谓断诸所作三昧。</p>
  <p>“彼何谓无意无毁三昧？住是定意时，已逮诸定，得致诸法皆归坏败，是谓无意无毁三昧。</p>
  <p>“彼何谓无所住三昧？住是定意时，不见诸法有所住处，是谓无所住三昧。</p>
  <p>“彼何谓一清净三昧？住是定意时，不见诸法而有二事，是谓一清净三昧。</p>
  <p>“彼何谓御诸事行三昧？住是定意时，不见诸法有因缘趣，是谓御诸事行三昧。</p>
  <p>“彼何谓胜诸事三昧？住是定意时，一切三昧不睹二事亦无所见，是谓胜诸事三昧。</p>
  <p>“彼何谓除灭一切所有断诸根三昧？住是定意时，于一切三昧灭除诸事，而逮得慧所入之处无所遭遇，是谓除灭一切所有断诸根三昧。</p>
  <p>“彼何谓入合随音三昧？住是定意时，不随三昧诸音声，是谓入合随音三昧。</p>
  <p>“彼何谓度诸言字音声三昧？住是定意时，则悉度脱一切诸行文字之事，亦无所见，是谓度诸言字音声三昧。</p>
  <p>“彼何谓炽盛光曜三昧？住是定意时，普照降伏光明惟曜，是谓炽盛光曜三昧。</p>
  <p>“彼何谓诸相严净三昧？住是定意时，庄严一切诸相功德，是谓诸相严净三昧。</p>
  <p>“彼何谓无相三昧？住是定意时，一切三昧永不睹一切相，是谓无相三昧。</p>
  <p>“彼何谓一切具足三昧？住是定意时，一切所求普悉具足，是谓一切具足三昧。</p>
  <p>“彼何谓不悦苦安三昧？住是定意时，不睹三昧一切苦安，是谓不悦苦安三昧。</p>
  <p>“彼何谓无尽故三昧？住是定意时，于一切三昧，亦无有尽亦无所见，是谓无尽故三昧。</p>
  <p>“彼何谓总持句三昧？住是定意时，总持一切诸三昧事，是谓总持句三昧。</p>
  <p>“彼何谓护诸正邪三昧？住是定意时，于诸三昧，永不睹见正等与邪，是谓护诸正邪三昧。</p>
  <p>“彼何谓灭除诸声色无声色三昧？住是定意时，于诸三昧一切不见有声色，永无声色，是谓灭除诸声色无声色三昧。</p>
  <p>“彼何谓无音断音三昧？住是定意时，见一切法无声无音，是谓无音三昧。</p>
  <p>“彼何谓离垢明三昧？住是定意时，不得一切三昧光明诸垢，是谓离垢明三昧。</p>
  <p>“彼何谓要御三昧？住是定意时，不见诸三昧有要无要、有御无御，是谓要御三昧。</p>
  <p>“彼何谓满月离垢明三昧？住是定意时，一切平等具足成满功德之福，譬如月盛满十五日时，是谓满月离垢明三昧。</p>
  <p>“彼何谓大严净三昧？住是定意时，皆悉平等无极清净庄严普备，是谓大严净三昧。</p>
  <p>“彼何谓普照世间三昧？住是定意时，一切平等皆能光照一切诸法，是谓普照世间三昧。</p>
  <p>“彼何谓普定意三昧？住是定意时，一切定亦无所乱不得一心，是谓普定意三昧。</p>
  <p>“彼何谓御空三昧？住是定意时，等御一切不乐法者，而令得乐，是谓御空三昧。</p>
  <p>“彼何谓御萨芸若空等御三昧？住是定意时，于一切御平等之事亦无所御，是谓御萨芸若空等御三昧。</p>
  <p>“彼何谓无青究竟无乐三昧？住是定意时，不得名号亦无所获，是谓无青究竟无乐三昧。</p>
  <p>“彼何谓住于无本无心三昧？住是定意时，住于诸三昧普入无本无所转求，是谓住于无本无心三昧。</p>
  <p>“彼何谓身时安详三昧？住是定意时，于诸三昧永无所得亦无见身，是谓身时安详三昧。</p>
  <p>“彼何谓口言时坏除虚空念三昧？住是定意时，一切三昧不得口言之所归趣，是谓口言时坏除虚空念三昧。</p>
  <p>“彼何谓脱虚无无色三昧？住是定意时，逮得虚空无为无数一切法寂，是谓脱虚无无色三昧。</p>
  <p>“是为，须菩提，菩萨摩诃萨般若波罗蜜摩诃衍也。”</p>
</body></html>