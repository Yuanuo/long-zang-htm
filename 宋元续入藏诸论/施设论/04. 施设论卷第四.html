<!DOCTYPE html>
<html>
<head>
  <meta charset="utf-8"/>
  <meta name="author" content="法护/宋"/>
  <meta name="library" content="龙藏"/>
  <meta name="catalog" content="龙藏/宋元续入藏诸论"/>
  <title>施设论卷第四</title>
</head>
<body>
  <h1 class="head">施设论卷第四</h1>
  <h2>对法大论中因施设门第六之二</h2>
  <p>论中问曰：有何所因，而能了知正觉，世尊于诸众生，大悲超胜？</p>
  <p>答：世尊为见世间众生，染烦恼病，烦恼逼迫，种种烦恼，而生损害，无救无归，无所趣向，以如是因故，世尊不久，乃成正觉，为诸众生，而作救度，是故大悲超胜。</p>
  <p>又问：何因菩萨入慈心定时，而菩萨身，火不能烧，水不能溺，刀杖不伤，毒不能害，复无中间趣灭？</p>
  <p>答：无恼害定，无定所入，无彼无恼害触亦无，不同分心趣灭，以如是因故，菩萨入慈心定时，水火刀杖毒不能害，复无中间趣灭。</p>
  <p>又问：何因入无想定，及灭尽定时，水火刀杖毒不能害，复无中间趣灭？</p>
  <p>答：无恼害定，无定所入，亦无无恼害之触，无心趣灭，由此因故，其事如是。</p>
  <p>又问：何因菩萨在母胎时，而菩萨母，不为水火刀杖毒所恼害，亦无中间趣灭？</p>
  <p>答：菩萨大威力故，以其菩萨胜力，令菩萨母无诸恼害。</p>
  <p>又问：何因菩萨之身，无水火刀杖毒所恼害，亦无中间趣灭？</p>
  <p>答：菩萨于一切众生中，而得最胜，设于同等类中，亦复最胜。</p>
  <p>又问：何因彼焰摩王身，无水火刀杖等害，亦无中间趣灭？</p>
  <p>答：焰摩王者，于焰摩界众生类中，而得最胜，由此因故，其事如是。</p>
  <p>又问：何因爱啰‘口*缚’拏象王，及善住象王，身无水火刀杖等害，亦无中间趣灭？</p>
  <p>答：彼于傍生类中，而得最胜，出诸趣类，由此因故，其事如最。</p>
  <p>又问：何因地狱趣中诸众生类，受极苦楚，而无中间趣灭？</p>
  <p>答：业报炽然故，以其苦受业报未尽，由此因故，其事如是。</p>
  <h2>对法大论中因施设门第七</h2>
  <p>复次，一时，佛在舍卫国，告苾刍众言：“苾刍当知，有三种法，为内垢染，内含藏，内怨恶。何等为三？谓贪瞋痴。诸苾刍，此中云何名内垢染内含藏内怨恶？谓若有人，恶友所作，侵他受用，及诸种类，乃至害命，以其贪爱增盛，于身口意，广行诸恶；行诸恶已，由此因缘，身坏命终，堕于恶趣地狱中，生瞋痴亦然。诸苾刍，是故贪瞋痴法，名内垢染内含藏内怨恶。”世尊善逝，如是说已复次总略，而说颂曰：</p>
  <p>不能了知贪爱法　　于贪爱法不谛观 　是人与其贪爱俱　　彼即入于黑暗处</p>
  <p>贪染之人无义利　　由贪染心生爱著 　中间生起怖畏心　　当知彼人不觉了</p>
  <p>若能断除于贪爱　　彼即爱尘不能染 　由其贪爱不转时　　如莲不住于渧水</p>
  <p>不能了知瞋恚法　　于瞋恚法不谛观 　是人与其瞋恚俱　　彼即入于黑暗处</p>
  <p>瞋恚之人无义利　　由瞋恚心生过失 　中间生起怖畏心　　当知彼人不觉了</p>
  <p>若能断除于瞋恚　　即于瞋境不生瞋 　由其瞋法坠堕时　　如彼果熟而自落</p>
  <p>不能了知痴冥法　　于痴冥法不谛观 　是人与其痴冥俱　　彼即入于黑暗处</p>
  <p>痴冥之人无义利　　由痴暗心故痴迷 　中间生起怖畏心　　当知彼人不觉了</p>
  <p>若能断除痴冥者　　不为痴境所痴迷 　彼痴冥法若破时　　其犹日光破诸暗</p>
  <p>若能了知此三法　　决定不堕于恶趣 　如断多罗大树心　　彼所断已不复生</p>
  <p>是故贪法及瞋法　　痴等三法皆离著 　行人明慧发生时　　即能尽于苦边际</p>
  <p>又问：何因有极贪者？</p>
  <p>答：谓，若有人于贪不善根中，近习修作，于无贪善根中，不近习修作；于其欲想欲因欲寻，而乃近习，亦复修作，于出离想出离因出离寻，不能修作；于诸世间庄严受用，以爱著心，勤行修作，于不庄严受用，不勤修作；于诸善法所应作处，而不能作，复不思惟，不修三摩地行，不能守护诸根隐密之门，食不知量，初夜后夜，常不睡眠，勤行诸恶，不修奢摩他毘鉢舍那，于不如理作意中，而乃修作；此等之人，故极贪爱。</p>
  <p>至谢灭已，当复云何？</p>
  <p>谓作歌舞倡伎戏笑之人，及为女人，设得生天，即生欲界天中，由此因故，其事如是。</p>
  <p>又问：何因有极瞋者？</p>
  <p>答：谓，若有人于瞋不善根中，近习修作，于无瞋善根中，不近习修作；于其瞋想瞋因瞋寻，而乃近习，亦复修作，于不瞋想不瞋因不瞋寻，不能修作；于非处起瞋勤行修作，于慈心三摩地，不能修作；于杀害事，勤行修作，于不杀害事，不能修作；于彼诸根隐密之门，不能守护，食不知量，初夜后夜，常不睡眠，勤行诸恶，不修奢摩他毘鉢舍那，于不如理作意中，而乃修作；此等之人，故极瞋恚。</p>
  <p>至谢灭已，当复云何？</p>
  <p>谓作蝎蜂三目虫百足虫等，由此因故，其事如是。</p>
  <p>又问：何因有极痴者？</p>
  <p>答：谓，若有人于痴不善根中，近习修作，于无痴善根中，不近习修作；于其害想害因害寻，而乃近习，亦复修作，于不害想不害因不害寻，不能修作；于诸见中，而常修作，及于怪异不祥等事，亦复修作，由是缘故，而不能于缘生法门内心伺察，不能于五取蕴中谛观生灭无常之行，所谓此法是色所成，是色所集，从色所灭，如是受想行识所成，是识所集，从识所灭；此人于诸根隐密之门，不能守护，食不知量，初夜后夜，常不睡眠，勤行诸恶，不修奢摩他毘鉢舍那，于不如理作意中，而乃修作，此等之人，故极痴冥。</p>
  <p>至谢灭已，当复云何？</p>
  <p>谓作象马驼驴羊鹿牛及猪等，由此因故，其事如是。</p>
  <p>又问：何因有不极贪者？</p>
  <p>答：谓，若有人于无贪善根中，近习修作，于贪不善根中，不近习修作；于出离想出离因出离寻，而乃近习，亦复修作，于其欲想欲因欲寻，不勤修作；于诸世间不庄严受用，勤行修作，于庄严受用，不勤修作；于诸善法，常所思惟，于三摩地，勤行修作，于不善法，而不修作；守护诸根隐密之门，饮食知量，初夜后夜，常不睡眠，勤行诸善，修奢摩他毘鉢舍那，于如理作意中，勤行修作，于不如理作意中，而不修作；此等之人，不极贪爱。</p>
  <p>至谢灭已，当复云何？</p>
  <p>谓作仙人及出家人诸长者等，或生色界天中，由此因故，其事如是。</p>
  <p>又问：何因有不极瞋者？</p>
  <p>答：谓，若有人于无瞋善根中，近习修作，于瞋不善根中，不近习修作；于无瞋想无瞋因无瞋寻，而乃近习，亦复修作，于其瞋想瞋因瞋寻，不勤修作；常修慈心三摩地行，于非处起瞋而亦不作；于不害法，勤行修作，于损害法，而不修作；守护诸根隐密之门，饮食知量，初夜后夜，常不睡眠，勤行诸善，修奢摩他毘鉢舍那，于如理作意中，勤行修作，于不如理作意中，而不修作；此等之人，不极瞋恚。</p>
  <p>至灭谢已，当复云何？</p>
  <p>谓作仙人，及出家人诸长者等，或生色界天中，由此因故，其事如是。</p>
  <p>又问：何因有不极痴者？</p>
  <p>答：谓，若有人于无痴善根中近习修作，于痴不善根中不近习修作；于无害想无害因无害寻，而乃近习，亦复修作，于诸见中及怪异不祥等事，悉不修作，以是缘故，而于缘生法门，内心伺察，于五取蕴中，谛观生灭无常之行，所谓此法是色所成，是色所集，从色所灭，如是受想行识所成，是识所集，从识所灭；此人于诸根隐密之门，而常守护，饮食知量，初夜后夜，常不睡眠，勤行诸善，修奢摩他毘鉢舍那，于如理作意中，勤行修作，此等之人，不极痴冥。</p>
  <p>至谢灭已，当复云何？</p>
  <p>谓作仙人及出家人诸长者等，或生色无色界天中，由此因故，其事如是。</p>
  <h2>对法大论中因施设门第八之一</h2>
  <p>总说颂：</p>
  <p>先际秽气及坚重　　秽气上风而飘散 　充满出息入息俱　　昼夜鱼龟陆中等</p>
  <p>如佛所说，佛告诸苾刍言：“汝诸苾刍，不能了知先际，皆因有、爱二法；于先际中，若无有、爱，即后无所起。若能了知如是法者，即自思惟：于后际法，有、爱为缘为有相续不了知邪，为无相续邪？或有答言：此无相续。何所以邪？谓不了知故。于无明中，诸众生类，乃起是念：我过去世，为有为无？若过去世有，此即是常，若过去世无，此即是断。而乃诸行或有因邪？若彼诸行先有因者，然亦诸行先无有因，是故若能了知先际，即诸行本来，而无有因。”</p>
  <p>又问：何因未离欲者，当趣灭已，火焚身时，而有秽气，周遍充塞，已离欲者，火焚身时，而无秽气周遍充塞？</p>
  <p>答：未离欲者，谓以身中精血不净，而有流散，以流散故，火焚身时，风飘秽气，而有充塞故，使大威力诸天，不来勤勇作供养事。何以故？秽气未散故；已离欲者，当趣灭已，身无精血，不净流散，以不流散故，火焚身时，而无秽气，是故大威力诸天，悉来勤勇作供养事。何以故？无秽气故。</p>
  <p>又问：何因未离欲者，当趣灭已，身体坚重，而不调畅，已离欲者，当趣灭已，身体调畅，而不坚重？</p>
  <p>答：未离欲者，上风吹鼓，内入其身，是故坚重，而不调畅；已离欲者，当趣灭已，止摄外风，身得调畅，而无坚重，由此因故，其事如是。</p>
</body></html>