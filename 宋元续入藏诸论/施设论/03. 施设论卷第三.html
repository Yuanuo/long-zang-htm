<!DOCTYPE html>
<html>
<head>
  <meta charset="utf-8"/>
  <meta name="author" content="法护/宋"/>
  <meta name="library" content="龙藏"/>
  <meta name="catalog" content="龙藏/宋元续入藏诸论"/>
  <title>施设论卷第三</title>
</head>
<body>
  <h1 class="head">施设论卷第三</h1>
  <h2>对法大论中因施设门第四之二</h2>
  <p>又复阿难，我出母胎，未久之间，即观四方，乃作是念：‘我当得成如来应供正等正觉已，当为众生演说四圣谛法。’此是菩萨先现瑞相。又复阿难，我出胎未久，即作是言：‘今我此身，是边际生。’乃作是念：‘我当得成如来应供正等正觉已，当为一切众生，普尽生死边际。’此是菩萨先现瑞相。</p>
  <p>又复阿难，我出胎未久，空中自然雨众天花，谓优鉢罗花，俱母陀花，鉢讷摩花，奔拏利伽花等，又雨众妙沈水薰陆旃檀香粖，及散天花，乃作是念：‘我当得成如来应供正等正觉已，具大智慧，具大福德，饮食衣服，牀座医药，诸受用具，悉皆丰足。’此是菩萨先现瑞相。</p>
  <p>又复阿难，我出胎未久，空中自然奏天音乐，乃作是念：‘我当得成如来应供正等正觉已，声闻十方。’</p>
  <p>又复阿难，我昔宫中，与诸宫属同处牀座，乃作是念：‘从今已往，我不复处王宫之座，今我此座，是即最后所处之座。’作是念已，从牀座起，诣王宫门志欲求出。时有圣贤，密开其门。我于是时，出宫门已，渐次前诣重重宫禁，一一门首，皆有圣贤，为开其门。我于尔时，即作是念：‘我当得成如来应供正等正觉已，普为众生，开甘露门。’此是菩萨先现瑞相。</p>
  <p>又复阿难，我时乘彼迦蹉迦马王，出王城已，至于他邦，即时下马，乃作是念：‘今此是我最后所乘王宫宝马。’我时所有众庄严具，及迦蹉迦马王而悉不受，还其驭者，乃起是念：‘今此是我最后所有世间严具。’而悉弃置不复受之。阿难当知，我时即持妙色宝剑，自断顶髻，断已复念：‘今此是我最后自断顶发宝髻，不复重生。’即时见一被袈裟衣者，仪相调善，见已欢喜，前诣彼所，而谓之曰：‘我今奉汝迦尸迦衣，汝可授我袈裟法衣。’即作是念：‘今此是我最后所弃王宫之服，不复重以俗服被体。’</p>
  <p>又复阿难，其后我于吉祥长者所，受吉祥草，诣菩提树下，自敷其草，端身正念，加趺而坐，作是念言：‘我若不成阿耨多罗三藐三菩提果，誓愿不起于座！’又作是念：‘我今快得善利，何以故？一切众生，处无明中，住著无明，无明卵‘谷-禾+卵’，障覆慧眼，我当破无明卵，令诸众生，吉祥安乐。’</p>
  <p>又复阿难，我成佛未久，观见众生世间所生，亦世间老，有利根者，有中根者，有下根者，其下根者，随其行相，而调伏之，乃至不闻正法诸缺减者，彼等众生，我观见已，于彼彼所，起大悲心，为说正法，而化度之。</p>
  <p>又复阿难，我复作是念：‘我今快得善利，我于世间杂染中生，而无杂染心意所行。’”</p>
  <h2>对法大论中因施设门第五</h2>
  <p>总说颂：</p>
  <p>如子下族并贫族　　贼难劫初至十岁 　牛货胜身俱卢洲　　无我及彼欲色界</p>
  <p class="l-js-7c">佛从定起入涅槃　　最后大衣不焚爇</p>
  <p>又问：何因菩萨于一切众生中，最上最胜，有不发大菩提心，而能正信出家者邪？</p>
  <p>答：菩萨长时，观诸众生，等同一子，勤修善业，长养成熟胜妙果报，现前克成，法尔如是，殑伽沙等诸菩萨众，未有不发大菩提心，而能正信出家之者，如其所说，即是不能受欲乐故。</p>
  <p>又问：何因菩萨不于下族中生？</p>
  <p>答：下族生者，习近慢心，菩萨长时，远离诸慢，亲近善法，修习施作，是故菩萨决定于其上族中生，又若菩萨下族生者，即起谤讪。</p>
  <p>又问：何因菩萨不于贫族中生？</p>
  <p>答：贫族生者，习近悭吝，菩萨长时，离悭吝垢，亲近修习，广多施作，无悭吝法，是故菩萨，决定于其富族中生，谓以菩萨诸有所得色声香味触等诸境，不历艰苦，自他平等，而受用之，又若菩萨生贫族者，即起谤讪。</p>
  <p>又问：何因菩萨不生极边国土，及多贼难鄙恶之方？</p>
  <p>答：边恶国土，于戒于见，而悉艰苦，不与菩萨相似同等，而菩萨者，勤修诸善，长养成熟，现前胜妙果报克成，是故菩萨，决定于其大国中生，设有利根清净众生，值遇菩萨大威德者，然亦不能发起最上无漏善法，所谓无上正等菩提缘觉菩提声闻菩提到彼岸法，及余最上无漏善根。</p>
  <p>又问：何因菩萨不于劫初时生，彼时人寿，始八万岁？</p>
  <p>答：劫初时人，软品根性，所行愚钝，朴质种类，不与菩萨相似同等，菩萨大士大威德者，于长时中，勤修善法，长养成熟，设有利根清净众生，值遇菩萨大威德者，然亦不能发起最上无漏善法。</p>
  <p>又问：何因菩萨不于人寿最后十岁时生？</p>
  <p>答：人寿十岁之时，广多罪业，广多烦恼，不与菩萨相似同等，是故菩萨大威德者，不于人寿十岁时生。</p>
  <p>又问：何因菩萨不生西瞿陀尼洲？</p>
  <p>答：西瞿陀尼洲人，软品根性，所行愚钝，朴质种类，不与菩萨相似同等，菩萨大士大威德者，勤修善法，长养成熟，现前胜妙果报克成，是故菩萨，决定于其大国中生，设有利根清净众生，值遇菩萨大威德者，然亦不能发起最上无漏善法，所谓无上正等菩提缘觉菩提声闻菩提到彼岸法，及余最上无漏善根。</p>
  <p>又问：何因菩萨不生东胜身洲？</p>
  <p>答：如西瞿陀尼洲，其事广说。</p>
  <p>又问：何因菩萨不生北俱卢洲？</p>
  <p>答：北俱卢洲人，软品根性，所行愚钝，朴质种类，随作艰辛，不与菩萨相以同等，菩萨大士大威德者，于长时中，勤修诸善，长养成熟，现前胜妙果报克成，是故菩萨，决定于其大国中生，设有利根清净众生，值遇菩萨大威德者，然亦不能于一切处发起最上无漏善根，而北俱卢洲人，无我所执。</p>
  <p>此中问言：北俱卢洲人，何故无我所执邪？</p>
  <p>答：谓以众生数多境界广大所受境界，咸皆悦意，平等无差，故无我所。</p>
  <p>又问：何因菩萨不生欲界诸天？</p>
  <p>答：谓，欲界中诸天子众，著诸境界，爱乐放逸，不与菩萨相似同等，虽能修持少分梵行，不能广为比丘、比丘尼、优婆塞、优婆夷等四众，广大宣演梵行，令诸天人，各获利益，以是缘故，不生欲界诸天。</p>
  <p>又问：何因菩萨不生色界诸天？</p>
  <p>答：谓，色界中诸天子众，虽能修持少分梵行，而亦不能广为四众，别别开演所有梵行，令诸天人，各获利益，又复菩萨，不于色界诸天趣证涅槃。</p>
  <p>此中应问，何故色界天中，不入涅槃？</p>
  <p>答：谓，无色相正受处故，但作意已，正入涅槃。</p>
  <p>又问：若如此说者，不善心入邪，无记心入邪？</p>
  <p>答：此说应知无记心入。</p>
  <p>又问：何因诸佛世尊，住世教化，何故贤上大声闻众，先入涅槃，佛乃后入？</p>
  <p>答：以诸声闻，长时无间，勤修善法，长养成熟，现前胜妙果报克成，若见世尊入涅槃者，彼诸声闻，所有胜报，即不圆成；又复法尔殑伽沙数等，诸佛世尊，所有贤上大声闻众，皆先涅槃，佛乃后入。</p>
  <p>如其所说入涅槃者，诸佛世尊，于第四禅不动地中，现前证入，此中应问：云何世尊，入涅槃邪，或复起邪？</p>
  <p>答：若有所起，即无所入。</p>
  <p>又问：何因如来世尊，入涅槃已，圣体既焚，大衣如故，若内若外，都无所损？</p>
  <p>答：天威力故，谓以诸天于佛世尊，极生净信，又复二种制止不烧，一者内身，二者外财，当知皆是佛神力故。</p>
  <h2>对法大论中因施设门第六之一</h2>
  <p>总说颂：</p>
  <p>二缘及彼二众出　　声闻三千大千界 　大慈大悲二种心　　不思议及随顺法</p>
  <p class="l-js-7c">众中差别所行中　　如象王住地狱等</p>
  <p>又问：何因佛及轮王，皆具三十二大丈夫相，一谓如来应供正等正觉，二谓转轮圣王？</p>
  <p>答：转轮圣王者，往昔修因，其事广大，于长时中，常起是念：“我当广行布施，植诸胜福，长养一切众生，净持戒行，世间痴暗，无归救者，悉为救度。”如来应供正等正觉者，随诸所作一切善法，普施世间一切众生，广发大愿，如愿所行，舍家出家，成等正觉，以是因故，转轮圣王，如来应供正等正觉，皆具大丈夫相。</p>
  <p>又问：何因佛与缘觉，于一时中，不相值遇？</p>
  <p>答：诸缘觉众，于长时中，修缘觉法，胜妙果报现前克成，无所愿求，于最上法，无复施作，亦不乐欲亲近恭敬瞻覩如来，由是因故，佛与缘觉，不同时出。</p>
  <p>又问：何因二转轮王，不同时出？</p>
  <p>答：转轮圣王，往昔修因，其事广大，谓于长时，勤修诸善，同一妙盖，普覆一切，一轮王出，观诸众生，同一子想，一轮王出，同一境界，尊重供养，随所应作一切善业，胜愿果报现前克成，由是因故，二转轮王，不同时出。</p>
  <p>又问：何因二佛如来应供正等正觉，不同时出？</p>
  <p>答：菩萨往昔修因，其事广大，谓于长时，唯一师教，一种修习，作诸善法，随其所作，同一解脱，唯一所尊，唯一大智，作诸善业，长养成熟，于一时中，无二果报现前所起。</p>
  <p>此复云何？</p>
  <p>答：二难并故以是因故，于一时中，二佛如来应供正等正觉，不同出世。</p>
  <p>又问：何因女人不作转轮圣王，不成帝释，不成梵王，不成魔王，不证缘觉菩提，不证无上正等菩提？</p>
  <p>答：谓，诸女人善力劣弱，男子胜善乐欲根力之所建立，以其极生善欲心故，女无势力，皆是男子善业因作；又复女人，无其利根，唯彼男子善力成故；又彼男子善力增极，乃能获得利根胜业，以如是因故，女人不作转轮圣王，不成帝释，不成梵王，不成魔王，不证缘觉菩提，不证无上正等菩提。</p>
  <p>又问：何因佛世尊者，具无边智，具无边慧无边辩才？</p>
  <p>答：菩萨长时，于其三慧，亲近修习，广多施作，谓闻所成慧，思所成慧，修所成慧，增极勤勇，以如是因故，佛世尊具无边智慧无边辩才。</p>
  <p>又问：何因佛世尊，出清净妙音，普闻三千大千世界，悉令晓了？</p>
  <p>答：以佛世尊成道未久，住梵界已，普令亲近得闻解脱，颂句颂曰：</p>
  <p>安住诸佛正教中　　发起精进求出离 　能破生死大力军　　犹如狂象在草舍</p>
  <p>今此清净正法律　　不放逸心善所行 　即能断灭生死轮　　乃尽一切苦边际</p>
  <p>如是颂句，一一世界，一一众生，普皆得闻，分明晓了，此是如来清净妙音，普闻三千大千世界。</p>
</body></html>