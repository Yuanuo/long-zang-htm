<!DOCTYPE html>
<html>
<head>
  <meta charset="utf-8"/>
  <meta name="author" content="马鸣菩萨/古印度"/>
  <meta name="library" content="龙藏"/>
  <meta name="catalog" content="龙藏/宋元续入藏诸论"/>
  <title>大宗地玄文本论卷第六</title>
</head>
<body>
  <h1 class="head">大宗地玄文本论卷第六</h1>
  <h2>[(王*昍)/(王*屾)][囗@日]陀尸梵迦诺道路大决择分第十九</h2>
  <p>如是已说摩诃无二山王最胜高顶一地大决择分。次当说[(王*昍)/(王*屾)][囗@日]陀尸梵迦诺道路大决择分。其相云何。偈曰。</p>
  <p>[(王*昍)/(王*屾)][囗@日]道路中　　七变对修行</p>
  <p class="l-js-5c">以为道路量　　无有余行相</p>
  <p>论曰。今此偈中为明何义。为欲现示[(王*昍)/(王*屾)][囗@日]道路中。唯以七变对为其界量。无余相故。如偈[(王*昍)/(王*屾)][囗@日]道路中七变对修行以为道路量无有余行相故。云何名为七变修行。形相如何。偈曰。</p>
  <p class="l-js-5c">七变有三种　　功德过患等</p>
  <p class="l-js-5c">五十一位中　　上下七变转</p>
  <p class="l-js-5c">增长功德品　　及诸烦恼海</p>
  <p>论曰。七变修行总有几数。有三种故。云何为三。一者功德七变。二者过患七变。三者等量七变。是名为三。如偈七变有三种功德过患等故。言变相者。五十一种金刚位中。向上上转向下下转具足七变。增长功德增长过患广大转故。如偈五十一位中上下七变转增长功德品及诸烦恼海故。且过患七变形相如何耶。偈曰。</p>
  <p class="l-js-5c">最第一变中　　上各增百数</p>
  <p class="l-js-5c">下各增千数　　各障一二德</p>
  <p class="l-js-5c">后六变如次　　增倍倍数转</p>
  <p>论曰。第一变中增几数转。障几净法。谓上转时中。一一位位各增百数烦恼品类。障一净法。若下转时中。一一位位各增千数烦恼品类。障二净法。如偈最第一变中上各增百数下各增千数各障一二德故。后六变中功德过患。如其次第增倍数故。如偈后六变如次增倍倍数转故。如是已说现示过患七变门。次当说现示功德七变门。其相云何。偈曰。</p>
  <p class="l-js-5c">最第一变中　　上各增一亿</p>
  <p class="l-js-5c">下各增二亿　　渐渐次第转</p>
  <p class="l-js-5c">后六变如次　　增倍倍数转</p>
  <p class="l-js-5c">不坏患数量　　为功德变作</p>
  <p>论曰。第一变中增几数转。谓上转时中。一一位位各增一亿数功德品类。渐渐而转。若下转时中。一一位位各增二亿数功德品类渐渐转故。如偈最第一变中上各增一亿下各增二亿渐渐次第转故。后六变中。如其次第增倍数故。如偈后六变如次增倍倍数转故。如是功德烦恼品类。为断不断。唯变作转。不动坏故。如偈不坏患数量为功德变作故如是已说现示功德七变门。次当说现示等量七变门。其相云何。偈曰。</p>
  <p class="l-js-5c">最第一变中　　各上增一千</p>
  <p class="l-js-5c">各下增二万　　等数量渐转</p>
  <p class="l-js-5c">后六变如次　　增倍倍数转</p>
  <p class="l-js-5c">无断障差别　　唯对量建立</p>
  <p>论曰。第一变中增几数转。谓上转时中。一一位位各增一千。如次第转。若下转时中。一一位位各增二万。如次第转。如偈最第一变中各上增一千各下增二万故。其数量品有增减不。唯平等量非差别量。如偈等数量渐转故。后六变中。如其次第增倍数转。谓一倍故。如偈后六变如次增倍倍数转故。如是七变。亦无照相亦无覆相。唯平等量分分建立。如偈无断障差别唯对量建立故。此中次第功德七变以为其终。应审观察。甚深种子修多罗中。作如是说。明达里藏中唯有三变。以七为量不增不减。譬如七步蛇七叶树法尔道理。初唯染品中染净俱。后唯净品。乃至广说故。</p>
  <h2>[(王*昍)/(王*屾)][囗@日]陀尸梵迦诺本王本地大决择分第二十</h2>
  <p>如是已说[(王*昍)/(王*屾)][囗@日]陀尸梵迦诺道路大决择分。次当说[(王*昍)/(王*屾)][囗@日]陀尸梵迦诺本王本地大决择分。其相云何。偈曰。</p>
  <p class="l-js-5c">此本王体中　　有三种百变</p>
  <p class="l-js-5c">名次第如前　　等无有差别</p>
  <p>论曰。就此本王体中。则有三种百变修行。名及次第如前所说。如偈此本王体中有三种百变名次第如前等无有差别故。如是三变形相如何。偈曰。</p>
  <p class="l-js-5c">如是三变中　　初各如次第</p>
  <p class="l-js-5c">十千百亿数　　后九十九变</p>
  <p class="l-js-5c">如次增倍数　　渐渐次第转</p>
  <p>论曰。就过患百变门中。上及并下。第一变中增十亿数次第渐转。就功德百变门中。上及并下。第一变中增千亿数次第渐转。就等量百变门中。上并及下。第一变中增百亿数次第渐转。如偈如是三变中初各如次第十千百亿数故。后九十九变中。皆悉各各如其次第增倍数转。如偈后九十九变如次增倍数渐渐次第转故。大海山王地地品类修多罗中。作如是说。如来藏体中有三流转品。以百数为量。无超次第渐渐转去。如是三中。初功德少其过患多中数量等。后唯功德。乃至广说故。</p>
  <h2>[珏/覞]尸梵诺本王道路大决择分第二十一</h2>
  <p>如是已说[(王*昍)/(王*屾)][囗@日]陀尸梵迦诺本王本地大决择分。次当说[珏/覞]尸梵诺本王道路大决择分。其相云何。偈曰。</p>
  <p class="l-js-5c">本王道路中　　有三种千变</p>
  <p class="l-js-5c">名如前说量　　各初变如次</p>
  <p class="l-js-5c">增百千万亿　　各后一切变</p>
  <p class="l-js-5c">如次倍数转　　住心应观察</p>
  <p>论曰。就[珏/覞]尸梵诺本王道路分中。则有三种千变修行。其名次第同前所说。如偈本王道路中有三种千变名如前说量故。如是三种。第一变中如其次第。增百亿千亿万亿数。上下一量渐渐转故。如偈各初变如次增百千万亿故。各后诸变如其次第增倍数转。应审思择。如偈各后一切变如次倍数转住心应观察故。则修多罗中。作如是说。如来藏佛上下门中。有三种修行。数以千为量。如是三品。以多亿转出生增长广大周遍法门海藏。乃至广说故。</p>
  <h2>摩诃[珏/覞]尸梵诺母原主天王大决择分第二十二</h2>
  <p>如是已说[珏/覞]尸梵诺本王道路大决择分。次当说摩诃[珏/覞]尸梵诺母原主天王大决择分。其相云何。偈曰。</p>
  <p class="l-js-5c">摩诃天王中　　有三种亿变</p>
  <p class="l-js-5c">名次第如前　　各初变如次</p>
  <p class="l-js-5c">一二三十方　　世界数量转</p>
  <p class="l-js-5c">所余一切变　　如次倍数转</p>
  <p>论曰。就摩诃主天王体中。则有三种亿变修行。名字次第同前所说。如偈摩诃天王中有三种亿变名次第如前故。如是三种。第一变中如其次第。增一十方二十方三十方数转。如偈各初变如次一二三十方世界数量转故。余一切变如其次第倍数转故如偈所余一切变如次倍数转故。总字法转大轮修多罗中。作如是说。佛陀摩诃本藏王地地中。则有三行。云何为三。一者下亿转行。二者中亿转行。三者上亿转行。初行出生一大方界量下眷属海。中行出生二大方界量等俱转海。后行出生三大方界量上眷属海。乃至广说故。</p>
  <h2>一种功德纯纯无杂大圆满地道路大决择分第二十三</h2>
  <p>如是已说摩诃[珏/覞]尸梵诺母原主天王大决择分。次当说一种功德纯纯无杂大圆满地道路大决择分。其相云何。偈曰。</p>
  <p class="l-js-5c">功德道路中　　有二千五百</p>
  <p class="l-js-5c">五十法门海　　五十一位中</p>
  <p class="l-js-5c">一一皆各各　　具五十位故</p>
  <p class="l-js-5c">亦一一位中　　有性相本末</p>
  <p class="l-js-5c">一万二百数　　修多罗中说</p>
  <p class="l-js-5c">总一万二千　　七百五十数</p>
  <p class="l-js-5c">取彼总本数　　如法应观察</p>
  <p class="l-js-5c">以如是数量　　为道路分界</p>
  <p>论曰。就一种功德纯纯无杂大圆满地道路分中。总有二千五百五十法门大海。甚深甚深广大广大。如偈功德道路中有二千五百五十法门海故。以何义故数如是。成应可了。知所谓五十一种位中。一一各各具五十故。此义云何。所谓五十信心五十念心。乃至五十如来地各差别故。如偈五十一位中一一皆各各具五十位故。故亦一一位位各各具足性相本末之四法故。一万二百数成立而已。如是四事云何差别。谓如其次第不可思议说故。明了现觉说故。能生长因说故。所生长果说故。如偈亦一一位中有性相本末一万二百数故。若尔此方说文云何通耶。谓金刚等地一行三昧修多罗中。作如是说。无杂无乱一一同同非恶非患吉祥地地轨则门中。总有一万二千七百五十法门。彼修多罗中如是说者。总别总故。如偈修多罗中说总一万二千七百五十数取彼总本数如法应观察故。今此道路以之为量有别法门。唯以此数为其极量无别法门。如偈以如是数量为道路分界故。</p>
  <h2>一种功德摩诃本地明白离恶品藏大决择分第二十四</h2>
  <p>如是已说一种功德纯纯无杂大圆满地道路大决择分。次当说一种功德摩诃本地明白离恶品藏大决择分。其相云何。偈曰。</p>
  <p class="l-js-5c">本地品藏中　　有一亿三万</p>
  <p class="l-js-5c">七千五百数　　广大法门海</p>
  <p class="l-js-5c">前说诸位中　　一一皆各各</p>
  <p class="l-js-5c">摄别五十位　　法门如是广</p>
  <p class="l-js-5c">性相本末四　　例此广通达</p>
  <p>论曰。就一种功德摩诃本地明白离恶品藏中。总有一亿三万七千五百数广大法门海。甚深甚深周遍周遍。如偈本地品藏中有一亿三万七千五百数广大法门海故。以何义故数如是成。如前所说一切位中。一一各各摄差别转五十位故。法门之海如是广大。如偈前说诸位中一一皆各各摄别五十位法门如是广故。性相本末四种事中。以例配当。更复增数转胜广大。应审思择如偈性相本末四例此广通达故。</p>
  <h2>摩诃本地具足品藏非患道路大决择分第二十五</h2>
  <p>如是已说一种功德摩诃本地明白离恶品藏大决择分。次当说摩诃本地具足品藏非患道路大决择分。其相云何。偈曰。</p>
  <p class="l-js-5c">本地道路中　　则有二种门</p>
  <p class="l-js-5c">谓横转竖转　　以之为门量</p>
  <p>论曰。就摩诃本地具足品藏非患道路分中。则有二门。云何为二。一者横转遍到俱行门。二者竖转无杂一路门。是名为二。如是二门以为门量。如偈本地道路中则有二种门。谓横转竖转以之为门量故。且横转门形相如何。偈曰。</p>
  <p class="l-js-5c">四种事位中　　有总及别中</p>
  <p class="l-js-5c">各增十重转　　无前后一时</p>
  <p class="l-js-5c">其法门数量　　例前应了知</p>
  <p>论曰。今此偈中为明何义。为欲现示性相本末四种事中。各各有总别之位中。一一位位皆悉各各增十重数。无前无后一时俱转。则是横转遍到俱行门形相故。如偈四种事位中有总及别中各增十重转无前后一时故。此中数量亦复转胜超过前量。配例应了。如偈其法门数量例前应了知故。如是已说横转遍到俱行门。次当说竖转无杂一路门。其相云何。偈曰。</p>
  <p class="l-js-5c">前说诸位中　　如次不超过</p>
  <p class="l-js-5c">各增十重转　　一明究竟故</p>
  <p>论曰。今此偈中为明何义。为欲现示如前所说总别位中。如其次第无有超过。一一各各增十重转。一事明了一事究竟。亦无杂乱亦无合集。一向明转竖转无杂一路门形相故。如偈前说诸位中如次不超过各增十重转一明究竟故。故大金刚宝王法界印藏修多罗中。作如是说。复次文殊师利。宝王道品者。以二事转。云何为二。一者一区转。二者具面转。言一区者。道虽广多先一道量。永究竟故。言具面者。所有诸道一时行故。乃至广说故。</p>
  <h2>摩诃宝轮王广大圆满无上地地大决择分第二十六</h2>
  <p>如是已说摩诃本地具足品藏非患道路大决择分。次当说摩诃宝轮王广大圆满无上地地大决择分。其相云何。偈曰。</p>
  <p class="l-js-5c">总别无尽故　　建立本法体</p>
  <p>论曰。今此偈中为明何义。为欲现示本法体中以总摄别以别摄总。以总摄总以别摄别。能摄所摄无有穷尽。法门大海甚深广大。义理诠趣周遍圆满。究竟自在故。如偈总别无尽故建立本法体故。摩诃衍地藏无上极说不可思议心地品论修多罗中。作如是说。宝山海中同类无尽别类无尽具足圆满。无有穷尽无有始终。无有边际无有分界。亦广大相亦小狭相。乃至广说故。</p>
</body></html>