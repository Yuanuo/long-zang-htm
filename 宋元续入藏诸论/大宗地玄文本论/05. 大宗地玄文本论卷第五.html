<!DOCTYPE html>
<html>
<head>
  <meta charset="utf-8"/>
  <meta name="author" content="马鸣菩萨/古印度"/>
  <meta name="library" content="龙藏"/>
  <meta name="catalog" content="龙藏/宋元续入藏诸论"/>
  <title>大宗地玄文本论卷第五</title>
</head>
<body>
  <h1 class="head">大宗地玄文本论卷第五</h1>
  <h2>不可思议俱俱微尘一切山王道路大决择分第十三</h2>
  <p>如是已说不可思议不可称量俱俱微尘本大山王大决择分。次当说不可思议俱俱微尘一切山王道路大决择分。其相云何。偈曰。</p>
  <p class="l-js-5c">微尘道路中　　有十方界量</p>
  <p class="l-js-5c">五十一本位　　名与前说等</p>
  <p class="l-js-5c">一五十一中　　一一皆各各</p>
  <p class="l-js-5c">有十方界量　　障治三宝海</p>
  <p class="l-js-5c">如一余亦尔　　配此应了知</p>
  <p>论曰。就俱俱微尘道路中。则有一十方世界之数量五十一根本位。其名字量与前说等无有差别。如偈微尘道路中有十方界量五十一本位名与前说等故。就一五十一种位中。一一各各有十方世界之数量。烦恼大海对治大海僧宝大海法宝大海佛宝大海。具足转故。如偈一五十一中一一皆各各有十方界量障治三宝海故。如说一五十一种位。余一切位亦复如是。如偈如一余亦尔配此应了知故。如是已说现示本体安立门。次当说现示上末转相门。其相云何。偈曰。</p>
  <p class="l-js-5c">今此道路佛　　出兴小无量</p>
  <p class="l-js-5c">法及化大海　　第二转觉者</p>
  <p class="l-js-5c">出兴中无量　　法及化大海</p>
  <p class="l-js-5c">第三转觉者　　出兴大无量</p>
  <p class="l-js-5c">法及化大海　　后后诸转中</p>
  <p class="l-js-5c">如次第无超　　渐渐增数量</p>
  <p>论曰。依一本信出兴觉者。总有一十方世界之数量。其中一佛成道已讫。则便出兴小无量十方世界之微尘数量。无碍自在化身大海。如是数量信心大海。如偈今此道路佛出兴小无量法及化大海故。依此佛身出兴化身。总有小无量十方世界之微尘数量。其中一佛出兴已讫。则便出兴中无量十方世界之微尘数量。无碍自在化身大海。如是数量信地大海。如偈第二转觉者出兴中无量法及化大海故。依此化身出兴化身。总有中无量十方世界之微尘数量其中一佛出兴已讫。则便出兴大无量十方世界之微尘数量。无碍自在化身大海。如是数量信地大海。如偈第三转觉者出兴。大无量法及化大海故。如是如是随随如如。后诸转中如次无超渐渐增数。如偈后后诸转中如次第无超渐渐增数量故。举此一隅应广通达。本品足地智修多罗中。作如是说。大地微尘譬喻大海履行无住法门。第一转中小无量大方微尘之数品第二转中中无量品。第三转中大无量品。第四转中无边无量品。第五转中无数无量品。第六转中无量无量品。第七转中不可计量无量品。第八转中具足无量品。第九转中不可说无量品。第十转中不可思议无量品。乃至广说故。</p>
  <h2>一切虚空一切微尘数量高王大决择分第十四</h2>
  <p>如是已说不可思议俱俱微尘一切山王道路大决择分。次当说一切虚空一切微尘数量高王大决择分。其相云何。偈曰。</p>
  <p class="l-js-5c">虚空微尘中　　则有十方量</p>
  <p class="l-js-5c">十方尘空量　　五十一本位</p>
  <p class="l-js-5c">一五十一中　　一一皆各各</p>
  <p class="l-js-5c">有如前说量　　障治三宝海</p>
  <p>论曰。就一切虚空一切微尘数量高王分中。则有十方世界之尘量十方世界之尘量五十一种根本位。十方世界之尘量十方虚空之尘量五十一种根本位。如偈虚空微尘中则有十方量十方尘空量五十一本位故。就一五十一种根本位中。一一各各有十方世界之尘量十方世界之尘量。十方世界之尘量十方虚空之尘量。烦恼大海对治大海僧宝大海法宝大海佛宝大海。具足转故。如偈一五十一中一一皆各各有如前说量障治三宝海故。如是已说现示本体安立门。次当说现示上末转相门。其相云何。偈曰。</p>
  <p class="l-js-5c">此本王觉者　　前数倍十重</p>
  <p class="l-js-5c">兴化宣说法　　大聪明能了</p>
  <p class="l-js-5c">后后诸转中　　如次第无超</p>
  <p class="l-js-5c">渐渐增数量　　转胜广大转</p>
  <p>论曰。今此门中为明何义。为欲现示依一本信出兴觉者。其中一佛譬喻。譬喻之数量增益十重。出兴变化宣说信地。后后转中渐渐增数。百千万亿乃至无量无穷尽故。如偈此本王觉者前数倍十重兴化宣说法大聪明能了后后诸转中如次第无超渐渐增数量转胜广大转故。地智修多罗中。作如是说。可一总持大周遍王之自体。转相无量无边。譬喻量说转化时中。渐增数量满玄数量。乃至广说故。</p>
  <h2>独地非乱一定一定道路大决择分第十五</h2>
  <p>如是已说一切虚空一切微尘数量高王大决择分。次当说独地非乱一定一定。道路大决择分。其相云何。偈曰。</p>
  <p class="l-js-5c">非乱道路中　　亦有金刚位</p>
  <p class="l-js-5c">一一位各各　　有本存一故</p>
  <p class="l-js-5c">一百二数成　　依位立转相</p>
  <p class="l-js-5c">则有五种重　　谓上一本一</p>
  <p class="l-js-5c">俱转及不杂　　圆满具足位</p>
  <p>论曰。就独地非乱一定一定道路分中。亦有五十一种真金刚位。一一位位皆悉各各有本存一。以此义故。一百二数成立而已。如偈非乱道路中亦有金刚位一一位各各有本存一故一百二数成故。依如是位。建立转相则有五种。云何为五。一者上上一一转相门。二者本本一一转相门。三者俱行不离转相门。四者区区不杂转相门。五者圆满具足转相门。是名为五。如偈依位立转相则有五种。重谓上一本一俱转及不杂圆满具足位故。第一转相形相如何。偈曰。</p>
  <p class="l-js-5c">五十一种位　　一各摄五十</p>
  <p class="l-js-5c">一时一处转　　然不可合一</p>
  <p>论曰。云何名为上一一门。所谓五十一种位。一一位位各摄五十一时处转。若尔合集应作一体。各别一转不可合一。如偈五十一种位一各摄五十一时一处转然不可合一故。如是已说上上一一转相门。次当说本本一一转相门。其相云何。偈曰。</p>
  <p class="l-js-5c">五十一本一　　一各摄五十</p>
  <p class="l-js-5c">一时一处转　　然不可合一</p>
  <p>论曰。云何名为本一一门。所谓五十一种本。一一种本一各摄五十一时处转。若尔合集应作一体。各别一转不可合一。如偈五十一本一一各摄五十一时一处转然不可合一故。如是已说本本一一转相门。次当说俱行不离转相门。其相云何。偈曰。</p>
  <p class="l-js-5c">本一及上一　　互各摄诸位</p>
  <p class="l-js-5c">俱转不舍离　　然不可合一</p>
  <p>论曰。云何名为俱行转门。所谓本一五十一法。一一各各摄上一五十一法。上一五十一法。亦能摄彼本。俱行俱转不相离故。然各别别一时处转不可合一。如偈本一及上一互各摄诸位俱转不舍离然不可合一故。如是已说俱行不离转相门。次当说区区不杂转相门。其相云何。偈曰。</p>
  <p class="l-js-5c">本上一切位　　一一皆各各</p>
  <p class="l-js-5c">安住自家中　　不摄他法故</p>
  <p>论曰。云何名为区不杂门。所谓所有一切种种本上诸位。一一各各唯安住自家中。亦不移转亦不出入。亦不摄他亦不定常。常恒具足遍广大故。如偈本上一切位一一皆各各安住自家中不摄他法故。故如是已说区区不杂转相门。次当说具足圆满转相门。其相云何。偈曰。</p>
  <p class="l-js-5c">前所说四门　　一切时处等</p>
  <p class="l-js-5c">无碍自在转　　名具足圆满</p>
  <p>论曰。云何名为具足转门。所谓如前所说四门。一时转一处转。异时转异处转。一转离转总转别转。无碍自在故。如偈前所说四门。一切时处等无碍自在转名具足圆满故。摩诃衍大陀罗尼金刚神咒修多罗中。作如是说。一一一切一切离杂有无一称一量法藏门海中。总有二法。云何为二。一者是总二者是别。言别者。四种俱轮地故。言总者。四种俱轮自在转故。乃至广说故。</p>
  <h2>独地独天一种广大无二山王大决择分第十六</h2>
  <p>如是已说独地非乱一定一定道路大决择分。次当说独地独天一种广大无二山王大决择分。其相云何。偈曰。</p>
  <p class="l-js-5c">此山王体中　　则有二种门</p>
  <p class="l-js-5c">谓自性本本　　如次应观察</p>
  <p>论曰。就此独地独天一种广大无二山王体中。则有二门。云何为二。一者本一自性。位地门。二者本一之本位地门。是名为二。如其次第应审观察。如偈此山王体中则有二种门。谓自性本本如次应观察故。自性位地形相如何。偈曰。</p>
  <p class="l-js-5c">彼本一法中　　不待他自然</p>
  <p class="l-js-5c">有五十一位　　是名自性位</p>
  <p class="l-js-5c">如是五十一　　一一皆各各</p>
  <p class="l-js-5c">有五百法门　　周遍广大转</p>
  <p>论曰。云何名为自性位地。所谓如前所说五十一种本一法中。一一各各不待他力。自然自性有五十一真金刚位。是故说言自性位地。如偈彼本一法中不待他自然有五十一位是名自性位故。如是各各五十一位。一一各各有五百法门之大海。亦周遍转亦广大转。如偈如是五十一一一皆各各有五百法门周遍广大转故。于此位中亦如前说五种大门。具足具足圆满圆满应审思择。如是已说本一自性位地门。次当说本一之本位地门。其相云何。偈曰。</p>
  <p class="l-js-5c">五十一本法　　亦各有本法</p>
  <p class="l-js-5c">名空空空一　　此中亦有位</p>
  <p>论曰。本一所依空空空一中。亦有诸位。一一位位皆悉各各十万法门。具足圆满无阙失转。于此位中亦有前说五种大门。具足具足圆满圆满。应审思择。品论修多罗中。作如是说禅定摩诃衍体中。则有三大门。云何为三。一者上地安立广大海会门。二者宗本有有有一门。三者根本空空空一门。如是三门皆有诸位。具足圆满同转异转等。乃至广说故。</p>
  <h2>独一无二山王自在道路大决择分第十七</h2>
  <p>如是已说独地独天一种广大无二山王大决择分。次当说独一无二山王自在道路大决择分。其相云何。偈曰。</p>
  <p class="l-js-5c">自在道路中　　总有千重转</p>
  <p class="l-js-5c">谓本上一中　　各各五百故</p>
  <p>论曰。就此无二山王自在道路分中。总有千重差别转相。所谓本上中各各五百故。如偈自在道路中总有千重转。谓本上一中各各五百故。故本转形相当如何耶。偈曰。</p>
  <p class="l-js-5c">向本一下转　　一空一有转</p>
  <p class="l-js-5c">乃至第五百　　余位亦如是</p>
  <p>论曰。今此偈中为明何义。为欲现示依本一门向下下转。有一金刚空一金刚。如其次第一一现前。渐渐转入乃至第五百。如是亦复余诸位中。渐渐转入乃至第五百。无有穷尽无有边际无有始终。具足具足圆满广大常恒转故。如偈向本一下转一空一有转乃至第五百余位亦如是故。上转形相例此应知。因明性德修多罗中。作如是说。无二一天父子法藏上上转去。有其始终无有穷尽。下下转入。有其始终无有穷尽。有始终者。从信等位起至五百量故。无穷尽者。法藏之海极广大故。乃至广说故。</p>
  <h2>摩诃无二山王最胜高顶一地大决择分第十八</h2>
  <p>如是已说独一无二山王自在道路大决择分。次当说摩诃无二山王最胜高顶一地大决择分。其相云何。偈曰。</p>
  <p class="l-js-5c">本上无穷尽　　建立如是名</p>
  <p class="l-js-5c">所余一切位　　亦如是应知</p>
  <p>论曰。今此偈中为明何义。为欲现示本本无穷上上无穷。本上无穷上本无穷。一一无穷多多无穷。同同无穷异异无穷。等等无穷别别无穷。有穷无穷无穷。无穷周遍广大具足圆满故。如偈本上无穷尽建立如是名所余一切位亦如是应知故。摩诃衍海修多罗中。作如是说。禅定摩诃衍海中。一千二百无穷尽品。具足俱转。乃至广说故。</p>
</body></html>