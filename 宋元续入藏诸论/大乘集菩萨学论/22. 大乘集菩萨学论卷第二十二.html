<!DOCTYPE html>
<html>
<head>
  <meta charset="utf-8"/>
  <meta name="author" content="法称菩萨/古印度"/>
  <meta name="library" content="龙藏"/>
  <meta name="catalog" content="龙藏/宋元续入藏诸论"/>
  <title>大乘集菩萨学论卷第二十二</title>
</head>
<body>
  <h1 class="head">大乘集菩萨学论卷第二十二</h1>
  <h2>恭敬作礼品第十七之二</h2>
  <p class="l-js-7c">若人于我灭度后　　而能修治佛塔庙</p>
  <p class="l-js-7c">百千那由他劫中　　巍巍身相皆严好</p>
  <p class="l-js-7c">最上适意旃檀香　　合成宫殿及辇舆</p>
  <p class="l-js-7c">虽获胜报无所著　　斯由修治于佛塔</p>
  <p class="l-js-7c">于佛正教欲灭时　　不生阎浮诸国上</p>
  <p class="l-js-7c">随其意乐住天宫　　斯由修治于佛塔</p>
  <p class="l-js-7c">厌患五欲诸垢染　　安住清凉净戒蕴</p>
  <p class="l-js-7c">广修梵行靡不周　　斯由涂香于佛塔</p>
  <p class="l-js-7c">从是灭已生天上　　快乐丰饶不可量</p>
  <p class="l-js-7c">复能教化诸天人　　斯由涂香于佛塔</p>
  <p class="l-js-7c">面貌圆满常熙怡　　所发言音生众善</p>
  <p class="l-js-7c">见者咸兴爱敬心　　斯由涂香于佛塔</p>
  <p class="l-js-7c">远离无边恶道苦　　常得亲近诸如来</p>
  <p class="l-js-7c">广修净业利群生　　斯由涂香于佛塔</p>
  <p class="l-js-7c">若人暂于刹那顷　　能于佛塔拂尘网</p>
  <p class="l-js-7c">是人之报难可量　　永离八难生无难</p>
  <p class="l-js-7c">勇猛聪惠悉明了　　于五欲境无追来</p>
  <p class="l-js-7c">常能出离诸轮回　　斯由净心扫佛塔</p>
  <p class="l-js-7c">具足禁戒无缺犯　　闻深妙法生忻仰</p>
  <p class="l-js-7c">永不退转菩提心　　斯由净心扫佛塔</p>
  <p class="l-js-7c">是人能于恶世中　　常离毁訾诸过失</p>
  <p class="l-js-7c">积集广大胜福惠　　斯由净心扫佛塔</p>
  <p class="l-js-7c">获得上味诸珍馔　　殊净衣服所庄严</p>
  <p class="l-js-7c">常觉妙触适诸根　　斯由净心扫佛塔</p>
  <p class="l-js-7c">若于佛塔生欢喜　　而能除去诸萎华</p>
  <p class="l-js-7c">由依十力大导师　　得离五欲深怨害</p>
  <p class="l-js-7c">形仪挺特世希有　　众所乐观无厌舍</p>
  <p class="l-js-7c">王者常生爱敬心　　由去萎花于佛塔</p>
  <p class="l-js-7c">具足菩萨诸戒品　　灭除一切险恶道</p>
  <p class="l-js-7c">意常明了远痴迷　　由去萎花于佛塔</p>
  <p class="l-js-7c">弃背烦恼诸障染　　永无病苦相缠缚</p>
  <p class="l-js-7c">于一切处获轻安　　由去萎花于佛塔</p>
  <p class="l-js-7c">得受人中第一施　　复以最上诸供养</p>
  <p class="l-js-7c">清净福惠庄严身　　由去萎花于佛塔</p>
  <p class="l-js-7c">又复持以新妙花　　或曼陀罗钵吒罗</p>
  <p class="l-js-7c">而于佛塔换萎者　　斯人当获殊胜报</p>
  <p class="l-js-7c">若人能于诸佛塔　　精勤合掌伸礼敬</p>
  <p class="l-js-7c">彼于佛德善称扬　　令其见者皆稽首</p>
  <p class="l-js-7c">诸天龙神摩睺罗　　王及臣民生信重</p>
  <p class="l-js-7c">譬如妙花开世间　　而能善说诸法要</p>
  <p class="l-js-7c">由彼善说正法故　　安住佛智无缺减</p>
  <p class="l-js-7c">令众生离恶趣中　　增长人天胜义利</p>
  <p class="l-js-7c">福力念惠皆具足　　眷属广多常善顺</p>
  <p class="l-js-7c">我说是人于世间　　随其意乐心安隐</p>
  <p class="l-js-7c">常发柔和寂静音　　教谕群生使出离</p>
  <p class="l-js-7c">于其富乐不生贪　　斯由合掌礼佛塔</p>
  <p class="l-js-7c">能行布施及爱语　　利行平等亦复然</p>
  <p class="l-js-7c">为他毁訾不生嗔　　斯由合掌礼佛塔</p>
  <p class="l-js-7c">或往天中为帝释　　或在世间作人王</p>
  <p class="l-js-7c">所至自在悉随心　　斯由合掌礼佛塔</p>
  <p class="l-js-7c">于诸欲境无耽染　　处世豪贵常止足</p>
  <p class="l-js-7c">永不堕于恶趣中　　斯由合掌礼佛塔</p>
  <p class="l-js-7c">所发言辞丰义味　　悉与经典善相应</p>
  <p class="l-js-7c">常生人世上族中　　斯由合掌礼佛塔</p>
  <p class="l-js-7c">若以最上清净心　　盈掬持花散佛上</p>
  <p class="l-js-7c">所获之报得为王　　安住如前兴善利</p>
  <p class="l-js-7c">彼于五欲能觉了　　则无忧恼所逼迫</p>
  <p class="l-js-7c">身相端严众乐观　　自性寂静亡诸怖</p>
  <p>又如大悲经云。阿难。若有众生能于现在供养我者。若我灭后供养舍利芥子许者。复能为我造立形像及塔庙者。阿难。且置是事。设使有人暂能发起一净信心缘念诸佛。持以一华散于空中而用供养。是人当得转轮圣王帝释天主大梵天王。即能超越前际无知。及未来劫生死流转。阿难。复置是事。假使有人而于梦中能以一花散空供养。我说是人以此善根所得福报不知其边。又娑伽罗龙王所问经云。若菩萨亲近诸佛。则能获得八种增上之法。何等为八。一者教化众生睹佛妙相。二者于如来所承事供养。三者于众会中赞佛胜德。四者想念如来造立形像。五者劝化众生常不离佛。六者随所至处常闻佛名。七者常愿往生诸佛国土。八者志不怯弱乐求佛智。是为八种增上之法。</p>
  <p>论曰。复何增长殊胜义利。谓于佛所起承事故。当得菩提。如华严经偈云。</p>
  <p class="l-js-5c">无量亿千劫　　佛名难可闻</p>
  <p class="l-js-5c">况复得亲近　　永断诸疑惑</p>
  <p class="l-js-5c">如来世间明　　通达一切法</p>
  <p class="l-js-5c">普生三世福　　令众悉清净</p>
  <p class="l-js-5c">如来出世间　　为世大福田</p>
  <p class="l-js-5c">普导诸含识　　令其集福行</p>
  <p class="l-js-5c">若有供养佛　　永除恶道畏</p>
  <p class="l-js-5c">消灭一切苦　　成就智惠身</p>
  <p class="l-js-5c">若见两足尊　　能发广大心</p>
  <p class="l-js-5c">是人常值佛　　增长智惠力</p>
  <p>是经复说。</p>
  <p class="l-js-5c">如来大慈悲　　出现于世间</p>
  <p class="l-js-5c">普为诸群生　　转无上法轮</p>
  <p class="l-js-5c">如来无数劫　　勤苦为众生</p>
  <p class="l-js-5c">云何诸世间　　能报大师恩</p>
  <p class="l-js-5c">宁于无量劫　　受诸恶道苦</p>
  <p class="l-js-5c">终不舍如来　　而求于出离</p>
  <p class="l-js-5c">宁在诸恶趣　　常得闻佛名</p>
  <p class="l-js-5c">不愿生善道　　暂时不闻佛</p>
  <p class="l-js-5c">何故愿久住　　一切恶道中</p>
  <p class="l-js-5c">以得见如来　　增长智惠力</p>
  <p class="l-js-5c">若得见于佛　　减除一切苦</p>
  <p class="l-js-5c">能入诸如来　　大智之境界</p>
  <p class="l-js-5c">若得见于佛　　舍离一切障</p>
  <p class="l-js-5c">长养无尽福　　成就菩提道</p>
  <p>论曰。暂见形像尚获斯报。况复亲睹如来色相信受教诲。得福甚多。如信力入印经云。文殊师利。若有善男子善女人能于一切世界微尘数辟支佛所。日日持以百味饮食上妙衣服。于河沙劫而用供养。文殊师利。若复有人暂能瞻奉一画佛像及诸经典。此福胜前无量阿僧祇。何况合掌。持以一花。或以一香。及以涂香。或燃一灯。而以供养。此福胜前无量阿僧祇。</p>
  <p>论曰。此明方便增长功德。如菩萨藏经云。若能修治故旧佛塔。当获四种清净大愿。一者最上色相无有与等。二者受持经典精进无懈。三者所生之处得见如来。四者于当生身具足诸相。是经复说。若人能于如来塔。所以众名花及诸涂香恭敬供养。而复获得八种无减。一者色相无减。二者受用无减。三者眷属无减。四者戒品无减。五者定力无减。六者多闻无减。七者智惠无减。八者胜愿无减。又如宝积经云。假使众生充满三有。各各造作如来塔庙。其量高广如须弥卢山。于殑伽沙劫。各以种种上妙供养。若菩萨以不舍一切智心。持以一花奉施彼塔。所获福蕴复过于彼。是经复说。假使三千大千世界所有众生。一一皆得转轮圣王安住大乘。一一轮王以大海量而为灯器。等弥卢山而为灯炷。各以如是供养佛塔。若出家菩萨能以少油涂捻为烛。持用供养如来塔庙。所得功德胜前灯施。百分歌罗分乃至乌波尼刹昙分不及其一。又彼转轮圣王能于现前佛比丘众。以诸乐具而用布施。若出家菩萨常行乞食。或有所得随彼见者分以食之。所获功德胜前无比。又彼转轮圣王以袈裟服积如须弥。能于现前佛比丘众。持用布施。若出家菩萨于三衣外所有长物。随应奉施现前诸佛安住大乘诸比丘僧及如来塔。其所得福倍前所施。又彼转轮圣王一一各以满阎浮提诸上妙花供养佛塔。若出家菩萨能以一花施如来塔。胜前供养。百分歌罗分乃至乌波尼刹昙分不及其一。</p>
  <p>论曰。若广明行相。如次第超越品说。彼出家菩萨如是知已。若能现前供养如来。即获四种贤善功德。一者常得最上恭敬供养。二者彼所见已随顺依学。三者而能坚固大菩提心。四者增长善根现前得见三十二种大丈夫相。又海意菩萨所问经云。复次海意。有三种法。名为供养承事如来。何等为三。一者发菩提心无有退转。二者于诸正法而能摄持。三者于众生所发起大悲。又宝云经说。善男子。菩萨成就十法。处于胎藏垢秽不染。何等为十。一者以净信心造如来像。二者修治诸佛故旧塔庙。三者以众妙香而用涂饰。四者持诸香水灌沐如来。五者于佛塔中扫洒涂地。六者亲能承事所生父母。七者亲能供养和尚阇梨。八者常能供给同梵行者。九者所行惠施不希其报。十者以此善根令诸有情不染胎藏垢秽而生。善男子。若能具足如是十法。则能发起深心随喜。如般若经云。若菩萨摩诃萨安住大乘。应当最初发心随喜。是诸菩萨能行是行。则于大乘得不退转。佛言。憍尸迦。假使有人而能称量三千大千世界。可知其数。此诸菩萨发心随喜所得功德。不可校计。时帝释天主白佛言。世尊。若诸菩萨从初发心乃至得成正等正觉。而于其中所作无量随喜善根。若诸菩萨不闻不知亦不摄取。当知是人为魔所持。佛言。憍尸迦。若善男子善女人欲速证得如来应供正等正觉。应于大乘发心随喜。然于声闻辟支佛乘。亦非爱乐亦非舍离。而能共彼兴随喜心。当知是人在所生处。常值十善则能获得供养恭敬尊重赞叹。于所见色声香味触无不可意。永离恶趣得生天上所以者何。是人所作如其利益。使诸众生皆得快乐。以是善根。能令无量阿僧祇人。发随喜心。当得阿耨多罗三藐三菩提。是经复说。须菩提。假使殑伽沙数三千大千世界一切众生皆发阿耨多罗三藐三菩提心。一一各于殑伽沙劫修四禅定。安住寂静离动乱想。若菩萨摩诃萨修习般若波罗蜜多。能以方便善巧。摄取过去未来现在诸佛所修定惠解脱解脱知见。于缘觉乘及声闻乘所有戒定惠解脱解脱知见。如是等种种善根合集称量。以最上最极最胜最妙广大无量无等等心皆悉随喜。复以如是随喜善根。回向阿耨多罗三藐三菩提须菩提。其所得福胜前菩萨修定功德。不可为比。百分歌罗分乃至乌波尼刹昙分不及其一。</p>
  <p>论曰。此说回向行竟劝请功德。如最上问经云。若能摄受正法。则为已于无量无数诸佛刹土护佛寿命。</p>
  <h2>念三宝品第十八之一</h2>
  <p>论曰。明贤善行次第增福。此非别因而能获得。谓于信等常当修习。如秘密大乘经云。佛言。大王。汝今当知有四种法。若能于此如理行者。则为安住大乘趣向胜道所有善法而无坏失。何等为四。大王。一者谓信能向胜道复何名信。以有信故。而能随顺诸圣种类。所不应作而悉不作。二者尊重能向胜道。以尊重故。于诸圣者所说妙法审谛听受。三者无慢能向胜道。以无慢故。则能于彼一切圣众恭信顶礼。四者精进能向胜道。以精进故。若身若心悉得轻安。所作善法皆得成办。</p>
  <p>论曰。此说于信常所修习如是。别明信等五根。如无尽意经说。云何五根。所谓信根进根念根定根惠根。云何信根。谓于四法深忍乐欲。一者于生死中。行世正行信于业报。由造业故彼报定有。乃至失命终不作罪。二者信乐菩萨所行正行。不求余乘不随诸见。三者于胜义中。了知无我众生寿者补特伽罗。于空无相无愿诸法深能信解。四者于佛功德力无畏等。生决定信断除疑网。是名信根。云何进根。若法信根所摄是法。勤勇无间。是名进根。云何念根。若法进根所修是法。终不忘失。是名念根。云何定根。若法念根所摄是法。一心不乱。是名定根。云何惠根。若法定根所摄是法。自所观照不从他解。是名惠根。是五根者相续而起。则能圆满一切佛法。</p>
  <p>论曰。复于信力等法。常当修习。如宝髻经云。善男子。云何菩萨力行清净。谓于诸根无有怯弱。一切恶魔不能动乱。声闻缘觉不能退转。一切烦恼不能破坏。而能坚固安住大乘。夙愿满足心净勇猛。密护身根得胜清净。</p>
  <p>论曰。如是信等根力常能修习。所修慈行增长功德。如月灯经偈云。</p>
  <p class="l-js-7c">那由他亿佛刹中　　所有种种供佛具</p>
  <p class="l-js-7c">悉以供养诸如来　　不及慈心一少分</p>
</body></html>