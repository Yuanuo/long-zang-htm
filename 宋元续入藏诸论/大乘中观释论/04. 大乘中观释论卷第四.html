<!DOCTYPE html>
<html>
<head>
  <meta charset="utf-8"/>
  <meta name="author" content="安慧菩萨/古印度"/>
  <meta name="library" content="龙藏"/>
  <meta name="catalog" content="龙藏/宋元续入藏诸论"/>
  <title>大乘中观释论卷第四</title>
</head>
<body>
  <h1 class="head">大乘中观释论卷第四</h1>
  <h2>观五蕴品第四</h2>
  <p>次第此品今当止遣。彼十二处诸有所作。或有异宗现所安立。谓于胜义谛中实有内外十二处法。以蕴摄故。论者言然此非无所摄道理。但以世俗谛中有其所摄。非胜义谛。以彼诸蕴无实性故。</p>
  <p>又有异宗。计所造色有性可得欲谓大种积集所成。</p>
  <p>今对遣彼等。是故颂言。</p>
  <p class="l-js-5c">若离于色因　　色即不可得</p>
  <p>释曰。色因者。谓地水火风。彼四大种。由其因故有色处等诸色可得。若离自性即不可得。是故世俗假施设有。若或别异物体有性。此不能说。何所以邪。复次颂言。</p>
  <p class="l-js-5c">离色因有色　　色则堕无因</p>
  <p class="l-js-5c">无因无有义　　何法无因立</p>
  <p>释曰。若因色中物体有性。即当对说。果色物体而有所成。若无因有果。即无所成义。是故无有无因可见。是中亦无少法可说。复次颂言。</p>
  <p class="l-js-5c">若复离于色　　有其色因者</p>
  <p class="l-js-5c">即是无果因　　无果因何立</p>
  <p>释曰。若果色中物体有性。即当对说因色物体而有所成。若有因有果彼所作性。如是乃说因法可转。此若如是离色因有色离色有色因者。即彼如是无坚湿暖动诸相离性。眼等青等云何可得。以色声等相离性故。同彼身中坚湿暖动诸有所得。今为对遣彼说。复次颂言。</p>
  <p class="l-js-5c">若已有色者　　色因无所起</p>
  <p class="l-js-5c">若无有色者　　亦不用色因</p>
  <p>释曰。若言有色。分别色因。或谓无色。或亦有亦无。此如是说。俱非道理。是故应知。非有亦非无。缘义和合尔。</p>
  <p>有异人言若尔无因当可得邪。</p>
  <p>故颂遣言。</p>
  <p class="l-js-5c">无因而有色　　是事亦不然</p>
  <p>释曰。极成法中无如是说。</p>
  <p>胜论者言。我欲谓彼地等极微诸色是无因色。</p>
  <p>论者言。彼无相似自类诸色无有体相。如是分别是果非果。俱非道理。譬如瓶等。地等所成。彼非无因。然极微因。无实因性。以无因故。如虚空等非一边故。此说非彼因性可得本性无体故。虽瓶等有因。而非意中谓彼一向有体可成。亦非同生性。以极微因而无果故。既非同生性。彼即非道理。又若分别虚空等。常非一切所向。以虚空等方分分别。若或别异有性可立者。故颂遣言。</p>
  <p class="l-js-5c">是故于色中　　离有无分别</p>
  <p>释曰。如其分别于诸色中能造所造若果若因计有体者。皆是诤论。安立处所。于自所成中而有相违。如佛所言。色处者。谓四大所造。彼能造义。即因义成。应知所说非胜义谛。复次颂言。</p>
  <p class="l-js-5c">果若似于因　　此说即不然</p>
  <p>释曰。彼诸大种坚湿暖动自性而不可见。非彼自性色有所得。是故非诸大种与果和合。</p>
  <p>有异人言。若尔即果不似因邪。</p>
  <p>为遮遣此义。故颂答言。</p>
  <p class="l-js-5c">果若不似因　　是事亦不然</p>
  <p>释曰。若不相似性即无果可成。止其果性故。受等多义亦同此说。复次颂言。</p>
  <p class="l-js-5c">所有受心想　　诸行一切种</p>
  <p class="l-js-5c">及余一切法　　皆同色法说</p>
  <p>释曰。彼受心想行皆同色法。止遣诸相。如所遮遣。是义应知。云何受心想行如彼色邪。谓离诸因即不可得。以眼色等因诸有分位彼彼无实因性所成。若或离彼无实因性。是中亦无少法可得。亦非离受等果见有眼色等因。以无果故因亦无体。若离自因有受等果而可成者。即离受等果。彼因亦有心。若离心因心可立者。是法无因。无有此义。何法无因而可立邪。若复离于心有其心因者。即是无果因。无果因何有此如是等。诸有所说。应知有为之法若离诸蕴而有性者。他所计执。譬如瓶等。若一性异性。皆止其义。余一切法亦如是说。复次颂言。</p>
  <p class="l-js-5c">彼一切诸法　　皆同色法说</p>
  <p class="l-js-5c">若诤论安立　　随所起即空</p>
  <p>复次若有乐说空者。应以空义答。是故颂言。</p>
  <p class="l-js-5c">一切不离空　　一切得成就</p>
  <p>又复显示彼一切法无自性义。是故颂言。</p>
  <p class="l-js-5c">若见一物性　　一切法亦然</p>
  <p class="l-js-5c">若解一法空　　一切皆空故</p>
  <p class="l-js-5c">言说有所得　　诸所作皆空</p>
  <p class="l-js-5c">一切无所得　　一切皆成就</p>
  <p>释曰。虽胜义谛中彼一切法说无自性。然所作所得而亦不空。彼如前说。皆得成就。于一切法无所得义而有所成。此中品初说蕴摄等。应知如是诸蕴无性无有所成。</p>
  <h2>观六界品第五</h2>
  <p>复次异宗所计。谓胜义谛中有地水火风识等诸界所成士夫。譬如虚空。彼引证云。如佛所言。诸苾刍当知。士夫六界成身。譬如虚空。此说见边。</p>
  <p>论者言。此说无相。谓世俗谛。如是诸相有所说者。非胜义谛。是故颂言。</p>
  <p class="l-js-5c">空相未有时　　先无彼虚空</p>
  <p>释曰。无障碍相即虚空相。此说义成。若或先有虚空而可成者。如是亦然。有相可立说为先有。若有是相此中即无成就因义。然此如是相非无成就义。此中但为止遣诸法自相。是故颂言。</p>
  <p class="l-js-5c">云何无相中　　彼有相可得</p>
  <p>释曰。如是分位无成就义。复次颂言。</p>
  <p class="l-js-5c">无实相无体　　云何相可转</p>
  <p>释曰。次当止遣。云何无相中而有能相。所相可转云何二俱。说为有相。此复云何。故颂遣言。</p>
  <p class="l-js-5c">于无相法中　　相则无所相</p>
  <p>释曰。于无相中无有物体。无分位可立。与相相违故。复次颂言。</p>
  <p class="l-js-5c">离有相无相　　无异处可转</p>
  <p>释曰。此遍遮遣。是中亦复无所成义。复次颂言。</p>
  <p class="l-js-5c">所相既无体　　能相亦不立</p>
  <p>释曰。所相不相离性故。复次颂言。</p>
  <p class="l-js-5c">能相无有故　　亦无有所相</p>
  <p>释曰。能相不相离性故。若二俱决定。即成对治过失。亦非能所二相有异性可成。若此如是有过失生。所说亦然。云何二法能成于一。亦复云何一法成二。故颂遣言。</p>
  <p class="l-js-5c">是故无能相　　亦无有所相</p>
  <p>释曰。若一若二有所成性。此中皆遣。故前颂言。能相无有故。亦无有所相。若所相可成。即能相无体。若所相能相二俱无体。别异亦无体。是故决定此皆无体。</p>
  <p>有异人言。无障碍处是虚空相。如是能相。相彼所相。</p>
  <p>论者言。当知此说即一分因。云何是彼无障碍处说为能相。此中如是亦无能相。此非道理。</p>
  <p>异人言。若彼虚空能相所相非道理者。何故虚空与三摩钵底为所缘相。又复欲贪断处为境界故。如是岂非虚空有彼能所相邪。彼相有故。此亦何无。故颂遣言。</p>
  <p class="l-js-5c">离所相能相　　亦无有别相</p>
  <p>释曰。如譬喻者言。有碍无体无物碍处是为虚空。此亦不然。若此无其有体。云何当有其无。亦非胜义谛中有质碍体。彼无性故。云何无体虚空。或计其有。如是对治有体此说总遣诸性。是故颂言。</p>
  <p class="l-js-5c">若使无有有　　云何当有无</p>
  <p>释曰。胜义谛中如是所有。若性无性悉离有体。如佛所言。诸苾刍。我此声闻乃至若有知解若无知解。如是所说皆世俗谛。非胜义谛。胜义谛者。此中颂言。</p>
  <p class="l-js-5c">有无既已无　　谁为知解者</p>
  <p>释曰。无性可成。彼即离相。此复云何。有性无性止遣相违。即彼有性于一切处悉不可得。是故颂言。</p>
  <p class="l-js-5c">非有体无体　　无能相所相</p>
  <p>释曰。如其所说同虚空法。此中地水火风识等五界所说。皆同彼虚空界。是等皆无所相能相。亦非有体亦非无体。皆如虚空遮遣一切所有言说。于诸句义中。若有诤论及邪见安立法中妄计路伽耶陀等。如是诸说皆非佛语。应当舍离。如其所说。此悉非有。谓以胜义谛中诸界处等自性不可说然此亦无无性可立但为止遣所作物性此中非彼无性可得。如是所说遍遣诸性。</p>
  <p>如异部师所说颂言。</p>
  <p class="l-js-5c">遣有言无性　　亦不取无性</p>
  <p class="l-js-5c">如说青非青　　不欲成其白</p>
  <p>此中应知。于二种见悉当遮遣。都无所得。诸界处等。若有所成。皆是世俗谛摄。彼彼所有别别自体。善不善法已生未生彼法常在。虽复勤作虚无果利。设使先有所生后即无性。若如是知。如是所成。此无过失。以是因故。性无性二有所诠表无所诠表互有相违。计有性可生。即非道理。是故亦非有性亦非无性。二法可成。何以故。从缘有故。先有性可生。所生即无性。性无所生故。有性非道理。如是无实所生。此说有者即是相违。若或一切有所生者。一切有生非一切故。若一切生有力能者。何名力能。因差别生。何能差别果有所生。彼等力能。此复云何。为有异耶。为无异耶。何以故。若有异者。即无分位可立能令果起。此即分别相违。若无异者。即彼如是一切皆有。是中一切生法可立。若离相者。即一切处应无差别。云何有性可生。彼决定因岂得和合。是故若一性若异性。此不可说。如是亦然。物体差别力能和合无能生因表了有性。若于无实自性法中。诸界处等如是决定。有所见者。此即相违。所有世出世间善不善法已生未生诸有所作。若欲不虚果利。应当断除世俗谛法。此所断者。谓即二种决定所见。此中颂言。</p>
  <p class="l-js-5c">见有性无性　　彼即少智慧</p>
  <p class="l-js-5c">无真实微妙　　圣慧眼开生</p>
  <p class="l-js-5c">虽观于诸性　　当寂止诸见</p>
  <p class="l-js-5c">此即胜义谛　　远离一切见</p>
  <p>释曰。若于诸见能止息者。即当远离诸娆恼性。于一切法而得寂静。</p>
</body></html>