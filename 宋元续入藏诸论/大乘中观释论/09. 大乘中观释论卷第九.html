<!DOCTYPE html>
<html>
<head>
  <meta charset="utf-8"/>
  <meta name="author" content="安慧菩萨/古印度"/>
  <meta name="library" content="龙藏"/>
  <meta name="catalog" content="龙藏/宋元续入藏诸论"/>
  <title>大乘中观释论卷第九</title>
</head>
<body>
  <h1 class="head">大乘中观释论卷第九</h1>
  <h2>观薪火品第十之余</h2>
  <p>复次颂言。</p>
  <p>即薪而无火</p>
  <p>释曰。遣一性故。</p>
  <p>异薪亦无火</p>
  <p>释曰。薪火二法遣异性故。</p>
  <p class="l-js-5c">火中亦无薪　　薪中亦无火</p>
  <p>释曰。总遣异性故。此中薪火二法。一性异性俱不可见。如瓶非木。又如水中莲花。异性不成故。是故胜义谛中。薪火二法非相因有。而彼二法毕竟空故。</p>
  <p>复次颂言。</p>
  <p class="l-js-5c">如说薪火法　　能所取亦然</p>
  <p>释曰。一性异性互相因待次第不成。复次颂言。</p>
  <p>余诸法皆同</p>
  <p>释曰。彼能取所取。非作者作业一性可著。亦非异性所取。离亦不生。若异性所取。即互不到。不到即不烧。不烧即不灭。不灭即是常。若法常住。彼即互相因待不成。若成不成二法。相因毕竟无体。若人计火从余方来。有其能取及所取者。此义不成。故下颂言。</p>
  <p>及彼瓶衣等</p>
  <p>释曰。彼瓶衣等因果二法。同生不同。生能相所相。彼等所成。如非泥团即是其瓶。彼瓶果法有作用故。亦非异瓶别有果法作用所成。非彼二法互相因待。若成不成相因无体。此如是故。余处随应所说亦然。若胜义谛中无一异性。是故不应取著。</p>
  <p>如有颂言。</p>
  <p class="l-js-5c">非受非不受　　异复云何有</p>
  <p class="l-js-5c">如能取所取　　诸所说亦然</p>
  <p>复次颂言。</p>
  <p class="l-js-5c">若人执有我　　诸法有实性</p>
  <p class="l-js-5c">各各差别说　　彼不解佛法</p>
  <h2>观生死品第十一</h2>
  <p>复有人言。胜义谛中亦有生死。何以故。如佛所言。生死长远。众生愚迷不知正法。我欲令彼如理修行得尽生死。乃作是言。汝诸苾刍。应如是学。以此证知。胜义谛中有其生死。</p>
  <p>论者言。如佛所说。皆是方便世俗施设。非胜义谛。亦非不有生死而说。长时有法可尽。彼生死者众生所受。若如理修行。即能尽彼生死有性。此中先说薪火二法能取所取彼等次第。此非道理。</p>
  <p>复次颂言。</p>
  <p class="l-js-5c">大牟尼所说　　生死无先际</p>
  <p>释曰。此义云何。所言生死者。即是无际。无际即无始。今此义者。无最上无先际。故言无际。又非有彼先际。故名无际。故下颂言。</p>
  <p class="l-js-5c">今此如是说　　无先亦无后</p>
  <p>释曰。先后义无体无自性故。如兔角等。应如是见。由如是故。中亦不可得说。非不有故。如兔角等。</p>
  <p>复次颂言。</p>
  <p class="l-js-5c">若无有先后　　中复云何有</p>
  <p>释曰。生死无自性。彼云何有。故下颂言。</p>
  <p class="l-js-5c">是故此中无　　先后共次第</p>
  <p>释曰。此中应问。如所表示。无先后共。即次第不生。而何有众生受生老死。又云何修行。尽生死有性。此即不成。故颂答言。</p>
  <p class="l-js-5c">若使先有生　　后有老死者</p>
  <p>不老死有生</p>
  <p>释曰。若不离老死而有生者。应不离老而有死邪。故下颂言。</p>
  <p>后老死非理</p>
  <p>释曰。若或异法有所成者。譬如牛马。异体应可同生。云何生不有死。又何不死有生。若生老死先有体者。即彼本来有其生死。</p>
  <p>复次颂言。</p>
  <p class="l-js-5c">若使后有生　　先有老死者</p>
  <p class="l-js-5c">彼所有老死　　无生即无因</p>
  <p>释曰。无因即无所依。无依即无生。无生即无相续有性。</p>
  <p>复次颂言。</p>
  <p class="l-js-5c">无此生老死　　亦无有先后</p>
  <p class="l-js-5c">老死亦复然　　亦应与生共</p>
  <p>释曰。此义云何。若言生时有其死者。以彼生灭二法无同时性。又复无因二俱不生。彼无性故。若或同生。又生老死无相待因性。</p>
  <p>复次颂言。</p>
  <p class="l-js-5c">若不生即无　　先后共次第</p>
  <p class="l-js-5c">云何戏论言　　有生老死合</p>
  <p>释曰。胜义谛中戏论不生故。</p>
  <p>复次颂言。</p>
  <p class="l-js-5c">若诸法因果　　能相及所相</p>
  <p class="l-js-5c">所受及受者　　真实义如是</p>
  <p>释曰。能知所知等一切法。先后共次第皆不和合。若先有果后有其因。果即无因。此即因有相违。若先有因后无果者。即因果不和合。若因果二法同时有者。如是决定彼因果性亦复无体。若已生若未生。二法相因俱无体故。能相所相所说亦然。</p>
  <p>复次颂言。</p>
  <p class="l-js-5c">非但说生死　　先际不可得</p>
  <p class="l-js-5c">诸法亦复然　　先际不可得</p>
  <h2>观苦品第十二</h2>
  <p>复有人言。胜义谛中有彼诸蕴苦所成性。如佛所言。略说五取蕴。由苦所得故。</p>
  <p>论者言。此等所说皆世俗谛。非胜义谛。何以故。此苦果故。此苦果者多种分别。</p>
  <p>复次颂言。</p>
  <p class="l-js-5c">自作及他作　　共作无因作</p>
  <p>释曰。有一类人。欲令此苦各别系属。故下颂言。</p>
  <p class="l-js-5c">彼等于诸果　　所作非道理</p>
  <p>复次颂言。</p>
  <p class="l-js-5c">苦若自作者　　即不从缘成</p>
  <p>释曰。若自作者。而彼诸法皆自体所成。非同生性故。若离自体即无对待因性。亦非同生可有。故下颂言。</p>
  <p class="l-js-5c">以有此蕴故　　有未来五蕴</p>
  <p>释曰。缘所成故。此中若法缘所成性。即无自作。此遣法自相。又复亦非他作道理。</p>
  <p>复次颂言。</p>
  <p class="l-js-5c">若有此五蕴　　与未来蕴异</p>
  <p class="l-js-5c">于此彼蕴中　　应有他作苦</p>
  <p>释曰。今此五蕴与未来五蕴诸有所作。非此二法互有他性。何以故。灭与未生二无性故。此中亦非苦能作苦。自作他作。云何可成。</p>
  <p>复次颂言。</p>
  <p class="l-js-5c">若人自作苦　　离苦何有人</p>
  <p class="l-js-5c">云何自作中　　离人而有苦</p>
  <p>释曰。若复离蕴无所施设。彼复云何有苦可作。</p>
  <p>复次颂言。</p>
  <p class="l-js-5c">若苦他人成　　授与此人者</p>
  <p class="l-js-5c">他亦名自作　　离苦何有苦</p>
  <p>释曰。此非离苦而复有苦。苦无异故。</p>
  <p>复次颂言。</p>
  <p class="l-js-5c">若他人作苦　　离他何有苦</p>
  <p class="l-js-5c">亦非有作已　　他能授于此</p>
  <p>复次颂言。</p>
  <p class="l-js-5c">自作若不成　　复何有他作</p>
  <p class="l-js-5c">若他人作苦　　即亦名自作</p>
  <p>释曰。或有人言。若人自作苦。即非他所成。应有他作邪。对此异意。故下颂言。</p>
  <p class="l-js-5c">苦不名自作　　亦非他人作</p>
  <p class="l-js-5c">是故所作中　　离苦人无体</p>
  <p>释曰。今此如是。非有所作。亦非有苦。若以彼苦自作苦者。即自所作。道理相违。是故此说以无有人何有他作。彼无性故。若复他无自体。是中云何他能作苦。若人自体不生。即无所有。他体不生。即无他作。是故无有他能作苦。若或自他二法共作苦者。亦非道理。</p>
  <p>复次颂言。</p>
  <p class="l-js-5c">若有自他作　　即有共作苦</p>
  <p class="l-js-5c">今无自他共　　无因亦非理</p>
  <p>如有颂言。</p>
  <p class="l-js-5c">他相若自作　　他相此无因</p>
  <p class="l-js-5c">此若有自因　　何有无因作</p>
  <p>释曰。胜义谛中苦无体故。</p>
  <p>复次颂言。</p>
  <p class="l-js-5c">非但说于苦　　四种俱不有</p>
  <p>释曰。此复云何。色等亦然。故下颂言。</p>
  <p class="l-js-5c">外诸法皆同　　四种俱不有</p>
  <p>释曰。色非自体作故。彼能作所作。若有若无。皆非所作。若有能作。即所作无体。无即非能作。云何无中计有我作。此即著于能作。亦非他法。成已复成色法作用。是中亦非他性可成。今此所说。若从缘生。彼即无有异法可得。亦非自他缘法不生。又一切法非无因故。由是胜义谛中。色等诸法体不可得。</p>
  <h2>观行品第十三</h2>
  <p>前品所说破色等蕴。此即亦有对治相违。何以故。如佛所言。诸苾刍。汝等应当如实了知。色是无常。乃至识法亦是无常。以此文证。有色等蕴。</p>
  <p>论者言。此世俗谛增上所说。非胜义谛。故有颂言。</p>
  <p class="l-js-5c">若彼虚妄法　　是世俗有为</p>
  <p class="l-js-5c">无妄涅槃法　　即是胜义谛</p>
  <p>释曰。此虚妄者。是邪智境界。愚人不实。于虚诳法无分位中。计色有性。</p>
  <p>复次颂言。</p>
  <p class="l-js-5c">彼虚妄法者　　诸行妄取故</p>
  <p>释曰。此即无所得相违。故下颂言。</p>
  <p class="l-js-5c">即彼虚妄法　　是中何所取</p>
  <p>释曰。无所有故。譬如兔角。虚妄之法而不和合。是故虚妄法者。虽有所说皆是虚妄。故佛世尊广为开示。普尽一切若根若随烦恼所知二障等法。皆悉是空。使令除断即彼空性离二边故。此中所说诸虚妄法。决定皆是世俗谛有。若虚妄法。于胜义谛中。如乾闼婆城。又或虚妄法者。虽复所说是中亦非妄法可有。故佛世尊诸有所说。悉无相违。若言诸法不有。即是证成自性空义。遣妄执故。</p>
  <p>复次颂言。</p>
  <p class="l-js-5c">诸法无自性　　见有异性故</p>
  <p>释曰。若见有法变异之性。彼即无我。无我即无常。无常即不有。如是所说。是为虚妄。此法如是。故下颂言。</p>
  <p class="l-js-5c">无性法亦无　　一切法空故</p>
  <p>释曰。虽说诸法皆空。即彼诸法犹如空花。亦非有彼无自性法。又或无所成故。</p>
  <p>复次颂言。</p>
  <p class="l-js-5c">若法无自性　　法云何有异</p>
  <p>释曰。若法有异。自性亦异。若彼诸法无自性者。即不和合。是故若见诸法各各自性有别异者。云何不说此为虚妄。故下颂言。</p>
  <p class="l-js-5c">若法有自性　　亦复何有异</p>
  <p>释曰。若其无者。即无法可有异性和合。计有性者。即堕过失。此复云何。</p>
  <p>复次颂言。</p>
  <p class="l-js-5c">若诸法即异　　无异法可有</p>
  <p class="l-js-5c">现住法若异　　后变异不成</p>
  <p>释曰。若后异者。譬如老作老相。此即自比量相违。</p>
  <p>或有人言。若不离自体有法可异者。乳应即成酪。若尔即有因一向过失。</p>
  <p>复次颂言。</p>
  <p class="l-js-5c">若法即有异　　乳应即成酪</p>
  <p>释曰。亦非离彼滋味气势报体等法。乳即成酪。以缘性故。又复亦非异乳有酪。此即于第二时有一向过失。故下颂言。</p>
  <p class="l-js-5c">若或异于乳　　云何得成酪</p>
  <p>释曰。亦非异乳有酪可得。此即不堕一向过失。是故无有异法可见。有即虚妄。何以故。自性空故。胜义谛中。亦无少分不空之法对待空法而有所成。</p>
  <p>复次颂言。</p>
  <p class="l-js-5c">若有不空法　　即应有空法</p>
  <p class="l-js-5c">无少不空法　　何得有其空</p>
  <p>释曰。因不成故。此中非有空法可说。今此如是证成。世尊所说空义。如其所说。此复云何。故下颂言。</p>
  <p class="l-js-5c">遣有故说空　　令出离诸见</p>
  <p class="l-js-5c">若或见有空　　诸佛所不化</p>
  <p>释曰。此即遣诸空执。诸佛世尊所说无疑。何况有异。若欲有其空者。此乃于法自性有所取著。此中亦非有性可取。应当舍离。若或于空有所取者。此即边执。彼有执者无异方便。应知此等佛所不化。</p>
</body></html>