<!DOCTYPE html>
<html>
<head>
  <meta charset="utf-8"/>
  <meta name="author" content="圣勇菩萨/古印度"/>
  <meta name="library" content="龙藏"/>
  <meta name="catalog" content="龙藏/宋元续入藏诸论"/>
  <title>菩萨本生鬘论卷第三</title>
</head>
<body>
  <h1 class="head">菩萨本生鬘论卷第三</h1>
  <h2>慈心龙王消伏怨害缘起第七</h2>
  <p>菩萨往昔以嗔因缘堕于龙中有三种毒。所谓气毒眼毒触毒。又由别报福业力故。身具众色如七宝聚。不假日月光明所照。常与无量百千诸龙。周匝围绕以为眷属。变现人身容色端正。住毗陀山幽邃之处。多诸林木华果茂盛。清净池沼甚可爱乐。与诸龙女作众歌舞共相娱乐。止住其中经于无量百千万岁。是时有一金翅鸟王。飞腾翔集从空而下。欲取诸龙以为所食。当其来时抟风鼓翼摧山碎石。江河川源悉皆干竭。时彼诸龙及龙女等。见是事已心大惊怖。所著璎珞严身之具。颤掉不安悉坠于地。咸作是言。今此大怨。喙如金刚。所触皆碎。将来啖我。其当奈何。是时龙王初闻此说极生忧恼。由宿善力复更思惟。心乃无畏。然此金翅具大威力。唯我一身可能御彼。谓诸龙曰。汝等但当从吾之后。必无所害。若我不能与其朋属作守护者。何用如是大身之为。尔时龙王诣金翅所。心无怯弱。而白彼言。幸少留神共议此事。汝于我身常生怨害。我于仁者都无此念。以宿恶业招此大身。虽具三种气眼触毒。未尝于他暂兴损害。度己之能可相抗敌。亦能远去令汝不见。我今所以不委去者。多有诸龙依附于我。由此不欲两相交战。是故于汝不起怨心。金翅复言。汝诚于我无怨心耶。龙曰。我虽兽身善达业报。审知小恶感果尤重。如影随形不相离也。我及汝身今堕恶道。皆由先世造作罪因。汝当忆念如来所说。非以怨心能解怨结。唯起慈忍可使销除。譬如火聚投之干薪。转增炽然无有穷已。以嗔报嗔理亦如此。是时金翅闻是说已。怨心即息善心生焉。复向龙王作如是说。汝今能以慈忍之力息我嗔恚。如汲流泉灭其炎火。使我心地顿得清凉。龙王复言。我昔与汝无量世时。先于佛所曾受戒法。心非清净复不坚持。为求名闻而相憎嫉。以是因缘堕于恶道。我曾发露故能忆持。汝由覆藏今皆忘失。汝今应当忆本正念。发慈忍心净修梵行。金翅复言。我从今日普施诸龙安隐无畏。即离龙宫还归本处。龙王乃慰诸龙眷属。复问之曰。汝见金翅生恐怖不。各作是言。极大怖惧。龙曰。世间众生若见汝者。恐大恐怖亦如此也。尔等诸龙爱惜身命。与诸众生等无有异。当观自身以况他身。是故应起大慈之心。由我修习慈心因缘。使其怨对还归本处。一切有情流转生死。所可依怙无越慈心。大慈心者犹如良药。能愈众生烦恼重病。大慈心者犹如明灯。能破众生三毒黑暗。大慈心者犹如船筏。能渡众生三有苦海。大慈心者犹如伴侣。能越生死险难恶道。大慈心者如摩尼珠。能满众生所求善愿。我由往昔失慈心故。堕此龙中不得解脱。若诸众生建立慈门。则能出生无量善法。闭塞一切愚痴昏暗。诸烦恼缘而不能入。常生人天解脱安乐。诸龙眷属闻是说已。悉除嗔恚皆起慈心。是时龙王见诸同类从己所化。而自庆言。善哉。我今所作已办。令汝已除无量恶毒。以善净法补置其处。复为汝等建立清净八戒斋法当奉持之。阎浮众生以八戒水洗浣身心令得清净。断除无量贪嗔痴垢。于人天路而作资粮。若能持是八戒斋法。当知是人虽无妙服。则为已具惭愧之衣。当知是人虽无垣墙。则能御扞六根怨贼。当知是人虽非上族。则为已住圣种姓中。当知是人虽无璎珞。则具众善庄严其身。当知是人虽无珍宝。则集人天七种法财。不依桥梁超越险道。受八戒者功德如此。时彼诸龙各作是言。我今愿闻八戒名字。我当顶受勤而行之。龙王告曰。其八戒者。一不杀生。二不偷盗。三不邪淫。四不妄语。五不饮酒。六者不得过日中食。七者不坐高广大床。八者不得歌舞作乐香油涂身。是名八戒清净斋法。要离愦闹。寂静之处如理作意专注奉持。诸龙白言。如我之徒离王少时心不宁处。依王威神得免衰恼。一切时中安隐而住。佛法功力无处不可。何必须求寂静之所。时彼龙王答诸龙曰。不观所欲则念不起。惯习攀缘对境复发。譬如湿地而易成泥。若在空闲染心无动。尔时龙王将诸朋属。至于山林幽旷之处。远离贪欲嗔恚之心。常起慈忍以修其身。受持斋法经于多日。节食身羸加复疲困。有诸恶人至彼住处。龙闻人声寻即惺悟。此恶人辈见是事已咸生惊骇。而作是言。此何宝聚从地涌出。龙自思念。若令彼人见我本状即时怖死。则坏我今修持戒法。是诸人等今来至此。必贪我身及断我命。时诸恶人复相谓曰。我等入山经历多载。未曾见此如是形相。众彩交灿光耀人目。若得此皮当贡王者。必获重赏不亦快乎。即持利刀剥裂欲取。尔时龙王以慈忍力。不生怨恨亦亡痛恼。即于是人生摄受想三毒即灭。自慰其心不应吝惜。怨对卒至不可得脱。此诸人等今于我身。贪其赏货而行杀戮。我宁自死无返害彼。不令是人现身受苦。时诸恶人奋力勇锐。执持利刀[利-禾+(黎-(暴-(日/共))+小)]剖而去。是时龙王复自思惟。若人无罪为他支解。忍受不报不生怨恨。当知此人是为正士。若于父母兄弟妻子能默忍者。此不足贵。若于怨害心不加报。默忍受者此乃为难。然我今者为利他故。应当默然而忍受之。我从无始生死已来。枉弃身命不知其几。未尝特然施于一人。愿未来世当与是人无量法财令满所愿。是时龙王既被剥已。遍体出血痛苦难堪。举身颤动不能自持。复有无量百千小虫。闻其身血悉来唼食。龙王乃曰。此小虫等食我食者。愿当来世施汝法食。尔时龙王身受楚痛。诸龙睹已皆生悲恼。王即誓言。若我当来得成佛者。令我身皮顷得如故。作是愿已自然平复。彼诸龙属生大欢喜。是为菩萨于恶道中住慈忍力坚持净戒为若此也。</p>
  <h2>慈力王刺身血施五夜叉缘起第八</h2>
  <p>尔时世尊在舍卫国只洹精舍坐夏安居。时阿难陀于日中分食毕收钵。与诸比丘共诣林间。经行往来宴坐消息。乃相议曰。今佛世尊出兴于世。甚为奇特。第一希有。于诸众生多所饶益。今此上首憍陈如等五大比丘。最初遇佛成等正觉。趣鹿野苑说四谛法。先得悟解。种何善本有何因缘。初转法轮便能悟入。始击法鼓而先得闻。地神涌出报虚空神。已至诸天皆为作证。谓憍陈如已得了解。作是念已即从座起。具以上事而白世尊。是时如来语阿难曰。汝所问者非无因缘。我于往昔怜愍彼故。曾刺身血济活其命。使除饥渴令得安乐。以是因缘于此生中从我闻法先得悟解。尊者阿难复白佛言。愿以其事开示未闻。令彼众会心得泰然。佛告阿难。乃往古世经于无量阿僧祇劫。此阎浮提有一国王。其名慈力。有大名称福智深广。相貌端严威神罕匹。统领八万四千小国。后妃眷属其数十千。二万臣佐共治政事。彼慈力王久遇先佛植众善本。乐修慈行仁恕和平。于诸众生施之快乐。复起悲心矜恤贫窭。有苦众生皆蒙拯拔。复生喜心崇重贤者。常以爱语普令忻悦。复起舍心不生喜愠。于内外财而无悭吝。等视众生如一子想。如是修作四平等行。于多劫中未尝懈废。复以十善诱掖臣庶。各各遵承严持清洁。国土安泰靡不相庆。有诸疫鬼及五夜叉。常啖血气触恼于人。由彼皆修十善之行。净身语意众殃消殄。诸天善神常为守护。设有邪魅诸恶鬼神。虽怀损害而不得便。时五夜叉来诣王所。咸作是言。我等徒属仰人血气得全躯命。由王教导一切人民皆修十善。我辈从此不得所食。饥渴顿乏求活无路。大王慈德救诸苦恼。独于我曹不施恩惠。王闻是说。极伤悯之。即自思惟。夜叉之徒唯饮人血。作何方计满其所求。当破我身可能济彼。乃刺五处血即迸流。时五夜叉各持器至取之而饮。既饱且喜。王乃语曰。我以身血救汝之命。若充足者吾无所希。唯修十善则为报恩。愿未来世我成佛时。最初说法先度汝等。以甘露味除汝三毒。诸欲饥渴令得清净。佛告阿难。欲知往昔慈力王者。岂异人乎。我身是也。五夜叉者。今此会中憍陈如等五比丘是。由我宿昔本愿力故。今得成佛于鹿野苑初转法轮。最先悟解。得尽苦际成阿罗汉。是时始有佛法僧宝差别名字出现世间。时诸大众闻佛所说。皆大欢喜。作礼而退。</p>
  <h2>开示少施正因功能缘起第九</h2>
  <p>佛在舍卫国只陀林给孤独精舍。与大比丘众一千二百五十人俱。是时国中有一商主。与五百人欲泛巨舶入于大海采诸珍宝。时彼商主发净信心。欲饭佛僧祈福保佑。前诸佛所致诚勤请。如来知已默然许之。于其住处明旦设食。尽其甘美虔伸供养。食毕敷座。佛为说法赞布施行。所感如意心田俱胜因少果多。商主闻法心开悟解。作礼右旋住立一面。尔时世尊谓商主曰。欲入大海彼多险难。必须归依缘念三宝。受持五戒作优婆塞。可遂所愿安隐而还。时彼商主闻佛说法。勤恳顶奉求受五戒。佛令谛听善思念之。其五者何。一不杀生。二不偷盗。三不邪欲。四不妄语。五不饮酒。是名五戒。汝当奉持尽其形寿。不得毁犯名优婆塞。由彼商主宿植德本。聪慧明达。能察风波善恶之候。众商劝请以作导师。尊尚其人称为贤者。乃择吉日聚粮积薪。集诸商人共入大海。行将数日风涛亘起。海神变身为一夜叉。其状丑恶形色青黑。口出利牙牙端火现。从波涌出挽船不行。问贾客曰。汝叵曾见世间可畏有过于我。是时贤者睹其怪状。但唯一心缘念三宝。由佛加持即除恐怖。厉声对曰。我亦曾见。更有极恶过汝数倍。神问谁耶。贤者对曰。世有愚人常行不善。造作十恶没在邪见。后堕地狱受苦万端。狱卒罗刹取诸罪人种种治罚。或斲或斫或捣或磨。分析其身作百千分。刀山剑林火车煻煨寒冰沸屎一切备受。如此苦楚经千万劫。此之可畏剧甚于汝。神乃默然隐身而去。渐次前进复经数日。海神复变作一人身极甚羸瘦。皮骨相连气息喘迫。俯近于船问商人曰。汝叵曾见世间有人瘦类于我。贤者对曰。更有枯瘁复过于汝。神曰谁耶。贤者对曰。有愚痴人心性弊恶。悭贪嫉妒不知布施。后堕饿鬼头如太山其咽如针。头发髼乱形容燋黑。长劫不闻饮食之名。如是臞瘦极更过汝。海神放船隐身而去。渐次前进复经数日。海神复变作一丈夫。形容年少极甚端正。涌出挽船问商人曰。汝曾见有年少色力类我已不。贤者对曰。如汝形质乃有胜过百千万倍。神问谁耶。贤者对曰。世有智人奉行十善。身口意业常令清净。笃信三宝随时供养。其人命终得生天上。颜貌端正世无伦匹。以汝形仪方于彼者。若瞎猕猴比其仙女。时彼海神闻是说已默尔自愧。而作是念。今此商主识智博达。善谈报应其辩若斯。以一近事试验问彼。即以右手取水一掬。乃问之曰。掬中水多海水多耶。贤者对曰。掬中水多海水为少。神复诘曰。目击可见。汝今所说诚难为信。贤者对曰。斯言真实决定不谬。此非世智之所了知。何以明之。海水虽多必有枯涸。劫欲尽时大千俱坏。须弥巨海磨灭无余。以此证知海水必竭。若复有人以净信心。持一掬水供养于佛。或施众生或奉父母。或乞丐者乃至禽畜之类。此之少善正因功能。经于尘劫不能穷尽。是故当知。海水为少掬水为多。时彼海神心大欢喜。即以种种奇异珍宝以赠贤者。寄诸珍玩施佛及僧。时诸贾客各得还国。咸诣佛所稽首作礼。持彼海神所寄之物及己所施。长跪合掌白言。世尊。幸蒙如来遥垂慈护。入海免难获宝还家。咸荷佛恩。愿为弟子。佛言善来。具苾刍相。尽诸有结成阿罗汉。</p>
</body></html>