<!DOCTYPE html>
<html>
<head>
  <meta charset="utf-8"/>
  <meta name="author" content="圣勇菩萨/古印度"/>
  <meta name="library" content="龙藏"/>
  <meta name="catalog" content="龙藏/宋元续入藏诸论"/>
  <title>菩萨本生鬘论卷第四</title>
</head>
<body>
  <h1 class="head">菩萨本生鬘论卷第四</h1>
  <h2>如来具智不嫉他善缘起第十</h2>
  <p>尔时世尊与诸弟子大比丘众。游化依止王舍大城。是时如来从座而起。步蹑虚空现希有事。足下显出千辐轮相。一一辐间复出八万四千众宝莲华。一一华出八万四千微妙须叶。次第庄严。遍覆十方无量世界。是诸华上各有无量微妙数佛。足下皆现千辐轮文。是时会中净饭父王。见是事已心大欢喜。五体投地向佛作礼。即时证得阿那含果。时诸大众睹佛神变。咸共合掌白言。世尊。我等今者所见十方无数诸佛。谛观察已不能了知。何者真佛。何者化佛。时彼如来以大悲心愍念众会。即语之曰。诸佛如来入空寂处解脱三昧随意自在。真化之相召自汝心。所以若何。佛心本来湛然空寂。复依解脱光明王定。由此定力化无边身。无边身者是萨婆若。萨婆若者名无著定。无著定者如来所行。或现乞食。或复经行。以是二法饶益众生。又佛在世有善男子及善女人得见佛步千辐轮相。深心作礼供养称赞。能灭千劫极重恶业。若佛灭后四部弟子住于正受。想佛行步恭敬供养。亦能销灭千劫之罪。设不想念。或睹佛迹及行像者。随分供养生随喜心。所获福报不可穷尽。佛告阿难。我自往昔旷大劫来。以净信心恭敬一切。见彼所修殊胜妙行。常生称赞使令增益。乃至微细一毫之福。未尝起心而嫉他善。是故我今获斯胜报。复次阿难。我灭度后若诸弟子欲造佛像。当令身相具足圆满。现摄身光化佛围绕。及绘足下千辐轮文。使未来世一切众生。睹是相已获得广大吉祥如意。积集重障消灭无余。汝等比丘当勤思惟如理而作。佛说是已还复本座。时净饭王即从座起白言。世尊。今佛出世有何利事。能令众生得安隐乐。是时如来即语父王。舍卫城中须达长者。有一老母名毗低罗。勤谨家业常所信用。出纳取与一切委之。忽于一日长者请佛及诸比丘就舍供养。有病比丘多所求索。老母悭惜而生嗔恚。意不欲与。而作是言。我大长者受沙门术。彼诸乞士多求无厌。何道之有。复发恶言。何时当得不闻佛名不闻法名不见剃发染衣之人。如是恶声一人闻已展转传之遍舍卫城。是时王后末利夫人。闻是毁呰深生叹讶。云何须达仁惠周普。如好莲华人所乐见。返为毒蛇之所守护。作是说已乃敕长者。遣汝妇来。吾欲与语。妇到命坐。即谓之曰。汝家老婢常以恶言毁谤三宝。乃至名字愿不欲闻。何不摈斥。不亦快哉。时长者妇白夫人言。佛日出世破除痴暗。多所润益一切众生。央掘摩罗大恶之人。杀害千人取指为鬘。佛能调伏令发道心。此一老婢何足劳虑。夫人闻说心大欢喜。我当请佛及比丘众。严饰宫中明日供养。汝遣婢来斯可验矣。是时长者。即以宝瓶盛满诸珍摩尼珠等。使婢赍献助兴供养。末利夫人遥见婢来。此邪见人当蒙佛化。若见此人从佛化者。我必获得广大法利。尔时如来从正门入。难陀在左阿难居右。罗睺罗等从佛之后。老母见佛心惊毛耸。即时欲退从狗窦出。老母以扇而自掩面。佛在其前令扇如镜。回顾东视东方有佛。乃至遍观南西北方四维上下皆悉有佛。以手覆面于十指间皆有化佛。老母合目开眼还见。满十方界皆是化佛。现此相时舍卫城中有二十五旃陀罗女。五十异见婆罗门女。并余种类五百女人。先著邪宗不信佛法。见于如来为彼老母足步虚空现无数身。心大欢喜裂邪见网。头面顶礼佛世尊足。尔时世尊以梵音声谓诸女言。汝今可称我之名字。南无释迦牟尼佛。南无释迦牟尼佛。由称我名观我身相。即得解脱八十亿劫生死之罪。令发阿耨多罗三藐三菩提心。时彼老母暂得见佛。疾走还舍白大家言。我于今日遇斯恶对。沙门瞿昙在王宫门。多众之前现诸妖术。身如金山目踰青莲。有百亿光不可具状。沙门善幻世间无比。大家少年不可喜见。作是说已入木笼中。多以牛皮而覆其上。于黑暗处潜避而卧。时佛世尊欲旋精舍。末利夫人前白佛言。暂屈慈光摄化老母。佛言。彼人罪根深重于我无缘。与罗睺罗曩为善友。今日如来乘空而行。为其灭除多劫重障。乃还只园召罗睺罗。汝诣须达优婆塞舍度彼老母。诸大弟子千二百人。咸生随喜愿同往诣。尔时尊者罗睺罗。承佛威神入如意定。礼佛毕已右绕七匝。即自变身作转轮王。一千比丘化为千子。七宝四兵皆悉具足。时金轮宝乘莲华台。诣须达家空中而住。时彼守宅夜叉灵只。高声唱言。圣王出世摈诸恶人宣扬善法。老母闻已心大欢喜。圣王出现余无所求。有如意珠愿今获得。是时圣王乘大宝辇。椎钟击鼓至长者家。老母闻已从木笼出。头面作礼赞其功德。今遇圣王善法摄化。必当不为沙门所惑。王则即乃遣主宝藏臣往彼女所语言。姐妹。汝有宿福应王者瑞。今欲尊奉为玉女宝。老母答言。我身卑贱。犹如粪秽。蒙王暂问喜庆无限。何当堪任为玉女宝。尔时圣王告须达言。卿家老女众相具足。吾今欲以充玉女宝。长者对曰。唯命是从。老婢闻之喜不自已。王以珠宝令其照面。端正如愿唯增愧幸。即作是念。诸沙门辈自云有道。矜驰言论一无效验。圣王出世利物宏广。令我衰容为玉女宝。五体投地虔伸礼谢。时主藏臣宣王教令。修十善法调伏其心。是时尊者乃复本身。老女开悟。见诸大众悲泣而言。佛法清净不舍众生。如我弊恶犹尚见度。悔过自责。忏涤前咎。求受五戒。时彼尊者为说三归及五戒法。老女领解心安泰然。未举头顷证须陀洹果。地神涌出告须达言。善哉长者。裂邪见网。如来出世正为此耳。时罗睺罗。将此老母诣只陀林。到已见佛欢喜作礼忏悔发露。愿依佛教而得出家。佛敕往诣憍昙弥所。精进修习未尝懈废。如好白氎易为染色。应时证得阿罗汉道。</p>
  <h2>佛为病比丘灌顶获安缘起第十一</h2>
  <p>尔时世尊住王舍城竹林精舍。有一比丘身患恶疮。形体周遍脓血交流。众所恶见人不亲近。移置疏弊低小房下。世尊知已即以神力。蔽诸大众令无知者。如来独往病比丘所。善言慰喻须水洗之。时帝释天主与诸天子。在善法堂评议政事。佛以威神加被令知。即以无量百千眷属。作天妓乐前后围绕。从空而下来诣佛所。问讯慰劳头面礼足手持众宝所成澡瓶贮满香水。奉迎世尊伫立一面。尔时如来即舒百福相庄严臂。于五指端放大光明。远召诸天皆悉云集。及于顶门复放净光照病比丘。蒙光触身所苦即愈。疮溃脓血悉得清净。合掌归命求哀发露。愿佛慈愍灭我重罪。时天帝释以前宝瓶长跪奉献。世尊受已右手注水灌比丘顶。复以左手按摩其身。时病比丘所染沉瘵。随如来手即得平复。得平复已欢喜无量。志心称念南无释迦牟尼。南无大慈悲父。南无最胜医王。令我今日身病得瘥。唯愿如来以本愿力哀怜摄受。施与法药袪我心病。所有重障消灭无余。尔时佛告彼比丘曰。我今为报汝昔深恩。复为开演苦集灭道四圣谛法。示相劝修作证圆满。即时获得阿罗汉道。三明六通具八解脱。时天帝释及诸大众。闻是说已皆堕疑网。今者如来枉劳神德。洗病比丘疮溃脓血。复言。我今为报汝昔深恩。愿为时会分别解说。佛言。天主。乃往古昔无量世时。有一聚落名曰增广。地唯沃壤民多富乐。其中所止皆上种姓。尊一耆年为断事者。未久有一老优婆塞。忽为恶人横相谋害。将付囚执众念无辜。诣断事前明察释放。当其危难即得免脱。是故我今作如是说。天帝当知。昔断事者。岂异人乎。病比丘也。彼优婆塞临难获免。今此会中我身是也。是故菩萨经无量世。而于小恩常思大报。乃至成佛未曾废忘。时天帝释闻佛说已心大欢喜。诸来大众作天妓乐。各还所止礼佛而退。</p>
  <h2>称念三宝功德缘起第十二</h2>
  <p>昔者如来出现于世。乃为父王及诸大众演说观佛三昧法门。如来具足三十二相八十种好。作黄金色无量光明。是时会中五百释种。观佛身相犹若灰人羸婆罗门。见已号哭自拔头发。举身投地口鼻吐血。如来见之乃安慰曰。汝勿号哭吾为汝说。过去有佛名毗婆尸。入涅槃后于像法中。有一长者名曰月德。有五百子聪明多智。世间经籍无不该练。其父长者信奉三宝。常与诸子说佛法义。诸子邪见睹无信心。后时诸子同遇重病。父到子前泣泪合掌语诸子言。汝等邪见不信佛法。今为无常利刀割切。汝命须臾凭何依怙。今有如来名毗婆尸。汝可志心称念名号。诸子闻已即依所教。称南无佛称法及僧。称已命终。由念佛故即得生于四天王天。天中寿尽。由彼邪见昔因缘故还堕地狱。狱卒罗刹以热铁叉刺其眼目。受是苦恼忆父所教。称南无佛。以是得免从地狱出。得生人中贫穷下贱。后有式弃如来出世。亦得值遇。但得闻名不睹佛形。以至毗舍浮佛拘留孙佛拘那含牟尼佛迦摄波佛。如是六佛次第出世。但得闻名皆不睹见。以由得闻六佛名故。今得与我同生释种。我之身色如阎浮金。汝见灰色羸婆罗门。皆因往昔轻毁于佛。深著邪见招斯重障。汝今可称过去佛名。亦称我名弥勒佛名汝父名等。称已作礼。及向大众大德僧前。五体投地发露忏悔邪见之罪。诸人受教忏悔毕已。宿殃消散三业清净。见佛身相作黄金色。巍巍堂堂如须弥山。三十二相八十种好无量光明。欢喜踊跃得证初果。求佛出家渐次证得阿罗汉果。三明六通具八解脱。佛告诸比丘。我灭度后若称我名及诸佛名。所获福报无量无边。阿难。汝观如来。在路行时。能使大地。高处令下下处令高。高下诸处悉能平正。佛履涉已地相如本。一切林木倾侧向佛。树神现身曲躬礼敬。佛经游已林木依旧。一切丘陵坑坎堆阜。秽恶不净瓦砾荆棘。皆悉屏去扫洒清洁。众华布地异香芬馥。又复如来足蹑长陌。无情土木尚皆倾奉。何况有情而常不敬。何以故。我本修行菩萨道时。于诸有情不生憍慢。谦下承迎令生忻悦。以是善业得成佛已。情非情等于佛行时。皆悉倾侧低头礼敬。我昔曾以广大资产。净心奉施十方众僧。以是缘故我今成佛。所至之处广博严净。又我往昔于诸圣贤同梵行者。于道路中平治洒扫。房舍资具泥饰周备。于一切时乐求佛道。利益安乐一切众生。所至之处自然清净。又弥卢山高广八万四千由旬。入大海中其量亦等。及铁围山高十二万八千由旬。坚若金刚不可破坏。至于如来般涅槃时。无不倾侧向佛作礼。若欲回避不倾侧者。无有是处。又佛如来心净离染。所行之处足无所污虫蚁不损。佛不著履有三种因。一令行人心生少欲。二现足下千辐轮相。三令见者心生欢喜。又佛行时其足去地离于四寸有三种因。一者愍地有虫蚁故。二者护地有生草故。三者显现佛神足故。汝等比丘。当如佛语依教修行得尽苦际。</p>
  <h2>造塔胜报缘起第十三</h2>
  <p>佛告阿难。我今于此大众之所。略说造塔所得功德。汝当谛听善思念之。假使以四天下满中所有草木丛林。皆为人身。彼一一人发心修行。随其所证或有获得须陀洹果斯陀含果阿那含果阿罗汉果及缘觉果。时有长者以净施心长时供给饮食衣服卧具医药。尽其形寿令无所乏。至灭度后一一复为起立塔庙。缯盖幢旛广大严饰香华灯涂种种供养。阿难。是人所得福报宁为多不。甚多世尊。佛言。阿难。此大长者。虽获其福犹有限量。不如有人于佛灭后。以敬慕心求一舍利。至极微细如芥子许。造塔供养。其量正等一庵摩果。塔心之木坚直如针。上施露盘犹如枣叶。中安佛像量同[麸-夫+广]麦。或香或灯随分供养。阿难。以彼长者所作福行。类修佛塔不可为比。以要言之。若以造塔所有胜报。分为百分。不及其一。千万亿分亦不及一。乃至算数譬喻所不能知。阿难。当知如来于尘沙劫积习熏修五分法身出生功德。所谓戒分定分慧分解脱分解脱知见分。四无量心六波罗蜜。自利利他难行苦行。不可思议神通愿力。世出世间无能胜者。所以者何。由佛成就无量无边真实慧故。阿难。一切如来在昔因地。知众生界自性清净。为彼客尘烦恼所覆。然彼毕竟染污不及。是故如来出兴于世。为诸众生说微妙法。除诸垢浊令得解脱。</p>
  <h2>出家功德缘起第十四</h2>
  <p>佛在世时。王舍城中有一长者。名曰福增。年过百岁齿衰力屈。家中大小无不生厌。闻说出家心生欢喜。功德无量譬喻不及。出家之利。高于须弥。深于巨海。广于虚空。所以然者。由出家故方得成佛。三世诸佛未有不因舍家出家成佛者也。是时长者来诣佛所欲求出家。值佛游化。即便往至舍利弗所。见其熟老不为摄受。如是遍至五百罗汉。悉不肯度。时彼长者即出寺外发声大哭。于是世尊从后而至。种种诲喻令其心悦。即语目连。收其出家与受其戒。乃为新学小比丘辈。常生调戏之所娆乱。便自溺水欲丧身命。目连观见。即以神力接置岸上。因问其故。具如上说。此人愚钝嗔恚若斯。不以三涂报应之怖而摄化之无由得道。时彼目连欲乘空行。乃令专意执袈裟角。渐次游历到大海边。见有新毙端正妇人。便有一虫从其口出而从鼻入。复从眼出从耳而入。目连见已舍之而去。弟子白言。此是何人。师曰。此是舍卫城中大商之妇。自恃颜貌不修福业。承夫宠念损害一切。偕行至此没水而终。海不纳尸漂出在岸。犹爱故身作此虫耳。后入地狱受诸苦报。渐次前行见一女人。自泥大镬水满火然。脱衣入中皮肉各离。吹骨在外寻复成形。自取其肉而啖食之。福增白师。此是何人。师曰。舍卫城中有优婆塞。崇重三宝请僧供养。常造美膳遣婢送之。每至屏处选好先食。大家察问汝无窃食。婢言。比丘食讫有残与我。我得食之。若我先食愿于后世自食身肉。以是因缘先受华报果在地狱。次复前行见一骨山。其量高广七百由旬。障其日光使海阴黑。是时目连登此山上。有大肋骨往来经行。福增白师。此何骨山。汝欲知者。即是汝之故身骨也。福增闻已身毛恐耸。惶怖流汗白和尚言。闻我今者心未摧裂。愿时为说本末因缘。目连告曰。生死轮转无有边际。善恶业报影响无差。昔过去世此阎浮提。有一聚落民物富盛。时有长者名曰法增。宗族已来笃信三宝。好行仁惠不伤生命。居人推之以为令长。数十年间民物安泰。咸赖其德如己之父。时彼令长或因闲暇习其博奕。恶友得便而亲辅之。授彼邪说废其政事。未久境内强恶恣横。按讼交举刑罚不中。忽偶一时吏呈款实。适值令长博奕不胜。无暇顾览尽令处死。来日乃问诸军吏曰。罪人何所答以戮竟。令长闻已闷绝躃地。水洒乃稣。垂泪而言。亲爱珍宝悉皆住此。唯我一人独入地狱。而我今者率易杀人。当知即是旃陀罗类。作是念已寻便命终。生大海中作摩竭鱼。其身长大七百由旬。佛言。目连。若诸官属自恃威势。枉克民物杀戮无数。命终多堕摩竭大鱼。为诸小虫匝食其躯。身痒指山虫血污海。流将百里水皆红赤。彼鱼一眠经于百岁。睡起吸水如注大河。尔时适有众商采宝值鱼张口。船趣如飞将入鱼腹。贾人悲号一时同声称南无佛。鱼闻佛名闭口水止。由佛慈护众商得活。时摩竭鱼忍渴而死。有诸夜叉罗刹水神。竞拽鱼身出置海岸。尔时尊者大目干连。将其弟子福增比丘。游行毕已还至佛所。头面作礼欢喜无量。深悟生死无常苦空。尽诸有结得罗汉果。</p>
</body></html>