<!DOCTYPE html>
<html>
<head>
  <meta charset="utf-8"/>
  <meta name="author" content="昙摩难提/符秦"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>增壹阿含经卷第一</title>
</head>
<body>
  <h1 class="head">增壹阿含经卷第一</h1>
  <h2>序品第一</h2>
  <p>自归能仁第七仙，演说贤圣无上轨，</p>
  <p>永在生死长流河，世尊今为度黎庶。</p>
  <p>尊长迦叶及圣众，贤哲阿难无量闻，</p>
  <p>善逝泥曰供舍利，从拘夷国至摩竭。</p>
  <p>迦叶端思行四等，此众生类坠五道，</p>
  <p>正觉演道今去世，忆尊巧训怀悲泣。</p>
  <p>迦叶思惟正法本，云何流布久在世？</p>
  <p>最尊种种吐言教，总持怀抱不漏失。</p>
  <p>谁有此力集众法，在在处处因缘本？</p>
  <p>今此众中智慧士，阿难贤善无量闻。</p>
  <p>即击揵椎集四部，比丘八万四千众，</p>
  <p>尽得罗汉心解脱，以脱缚著处福田。</p>
  <p>迦叶哀愍于世故，加忆尊恩过去报，</p>
  <p>世尊授法付阿难，愿布演法长存世。</p>
  <p>云何次第不失绪？三阿僧祇集法宝，</p>
  <p>使后四部得闻法，已闻便得离众苦。</p>
  <p>阿难便辞吾不堪，诸法甚深若干种，</p>
  <p>岂敢分别如来教，佛法功德无量智！</p>
  <p>今尊迦叶能堪任，世雄以法付耆旧，</p>
  <p>大迦叶今为众人，如来在世请半座。</p>
  <p>迦叶报言虽有是，年衰朽老多忘失，</p>
  <p>汝今总持智慧业，能使法本恒在世。</p>
  <p>我今有三清净眼，亦复能知他心智，</p>
  <p>一切众生种种类，无有能胜尊阿难。</p>
  <p>梵天下降及帝释，护世四王及诸天，</p>
  <p>弥勒兜术寻来集，菩萨数亿不可计。</p>
  <p>弥勒、梵、释及四王，皆悉叉手而启白：</p>
  <p>一切诸法佛所印，阿难是我法之器。</p>
  <p>若使不欲法存者，便为坏败如来教，</p>
  <p>愿存本要为众生，得济危厄度众难！</p>
  <p>释师出世寿极短，肉体虽逝法身在，</p>
  <p>当令法本不断绝，阿难勿辞时说法！</p>
  <p>迦叶最尊及圣众，弥勒、梵、释及四王，</p>
  <p>哀请阿难时发言，使如来教不灭尽。</p>
  <p>阿难仁和四等具，意转入微师子吼，</p>
  <p>顾眄四部瞻虚空，悲泣挥泪不自胜！</p>
  <p>便奋光明和颜色，普照众生如日初，</p>
  <p>弥勒睹光及释、梵，叉十希闻无上法。</p>
  <p>四部寂静专一心，欲得闻法意不乱，</p>
  <p>尊长迦叶及圣众，直视睹颜目不眴。</p>
  <p>时阿难说经无量，谁能备具为一聚？</p>
  <p>我今当为作三分，造立十经为一偈。</p>
  <p>契经一分律二分，阿毗昙经为三分，</p>
  <p>过去三佛皆三分：契经、律、法为三藏。</p>
  <p>契经今当分四段：先名增一、二名中，</p>
  <p>三名曰长多璎珞，杂经在后为四分。</p>
  <p>尊者阿难作是念：如来法身不败坏，</p>
  <p>永存于世不断绝，天人得闻成道果。</p>
  <p>或有一法义亦深，难持难诵不可忆，</p>
  <p>我今当集一法义，一一相从不失绪，</p>
  <p>亦有二法还就二，三法就三如连珠，</p>
  <p>四法就四五亦然，五法次六六次七，</p>
  <p>八法义广九次第，十法从十至十一，</p>
  <p>如是法宝终不忘，亦恒处世久存在。</p>
  <p>于大众中集此法，即时阿难升乎座，</p>
  <p>弥勒称善快哉说，诸法义合宜配之。</p>
  <p>更有诸法宜分部，世尊所说各各异，</p>
  <p>菩萨发意趣大乘，如来说此种种别。</p>
  <p>人尊说六度无极：布施、持戒、忍、精进、</p>
  <p>禅、智慧力如月初，逮度无极睹诸法。</p>
  <p>诸有勇猛施头目，身体血肉无所惜，</p>
  <p>妻妾国财及男女，此名檀度不应弃。</p>
  <p>戒度无极如金刚，不毁不犯无漏失，</p>
  <p>持心护戒如坏瓶，此名戒度不应弃。</p>
  <p>或有人来截手足，不起瞋恚忍力强，</p>
  <p>如海含容无增减，此名忍度不应弃。</p>
  <p>诸有造作善恶行，身口意三无厌足，</p>
  <p>妨人诸行不至道，此名进度不应弃。</p>
  <p>诸有坐禅出入息，心意坚固无乱念，</p>
  <p>正使地动身不倾，此名禅度不应弃。</p>
  <p>以智慧力知尘数，劫数兆载不可称，</p>
  <p>书疏数业意不乱，此名智度不应弃。</p>
  <p>诸法甚深论空理，难明难了不可观，</p>
  <p>将来后进怀狐疑，此菩萨德不应弃。</p>
  <p>阿难自陈有是念：菩萨之行愚不信，</p>
  <p>除诸罗汉信解脱，尔乃有信无犹豫。</p>
  <p>四部之众发道意，及诸一切众生类，</p>
  <p>彼有牢信不狐疑，集此诸法为一分。</p>
  <p>弥勒称善快哉说，发趣大乘意甚广，</p>
  <p>或有诸法断结使，或有诸法成道果。</p>
  <p>阿难说曰此云何？我见如来演此法，</p>
  <p>亦有不从如来闻，此法岂非当有疑？</p>
  <p>设我言见此义非，于将来众便有虚，</p>
  <p>今称诸经闻如是，佛处所在城国土。</p>
  <p>波罗柰国初说法，摩竭国降三迦叶，</p>
  <p>释翅、拘萨、迦尸国，瞻波、句留、毗舍离。</p>
  <p>天宫、龙宫、阿须伦，乾沓和等拘尸城，</p>
  <p>正使不得说经处，当称原本在舍卫。</p>
  <p>吾所从闻一时事，佛在舍卫及弟子，</p>
  <p>只桓精舍修善业，孤独长者所施园。</p>
  <p>时佛在中告比丘：当修一法专一心，</p>
  <p>思惟一法无放逸，云何一法？谓念佛，</p>
  <p>法念、僧念及戒念，施念去相次天念，</p>
  <p>息念、安般及身念，死念除乱谓十念。</p>
  <p>此名十念更有十，次后当称尊弟子，</p>
  <p>初化拘邻真佛子，最后小者名须拔。</p>
  <p>以此方便了一法，二从二法三从三，</p>
  <p>四五六七八九十，十一之法无不了。</p>
  <p>从一增一至诸法，义丰慧广不可尽，</p>
  <p>一一契经义亦深，是故名曰增壹含。</p>
  <p>今寻一法难明了，难持难晓不可明，</p>
  <p>比丘自称功德业，今当称之尊弟子。</p>
  <p>犹如陶家所造器，随意所作无狐疑，</p>
  <p>如是阿含增一法，三乘教化无差别。</p>
  <p>佛经微妙极甚深，能除结使如流河，</p>
  <p>然此增一最在上，能净三眼除三垢。</p>
  <p>其有专心持增一，便为总持如来藏，</p>
  <p>正使今身不尽结，后生便得高才智。</p>
  <p>若有书写经卷者，缯彩华盖持供养，</p>
  <p>此福无量不可计，以此法宝难遇故。</p>
  <p>说此语时地大动，雨天香华至于膝，</p>
  <p>诸天在空叹善哉！上尊所说尽顺宜。</p>
  <p>契经一藏律二藏，阿毗昙经为三藏，</p>
  <p>方等大乘义玄邃，及诸契经为杂藏。</p>
  <p>安处佛语终不异，因缘本末皆随顺，</p>
  <p>弥勒诸天皆称善，释迦文经得久存。</p>
  <p>弥勒寻起手执华，欢喜持用散阿难，</p>
  <p>此经真实如来说，使阿难寻道果成。</p>
  <p>是时，尊者阿难及梵天将诸梵迦夷天，皆来会集；化自在天将诸营从，皆来会聚；他化自在天将诸营从，皆悉来会；兜术天王将诸天之众，皆来会聚；艳天将诸营从，悉来会聚；释提桓因将诸三十三天众，悉来集会；提头赖吒天王将乾沓和等，悉来会聚；毗留勒叉天王将诸厌鬼，悉来会聚；毗留跛叉天王将诸龙众，悉来会聚；毗沙门天王将阅叉、罗刹众，悉来会聚。</p>
  <p>是时，弥勒大士告贤劫中诸菩萨等：“卿等劝励诸族姓子、族姓女，讽诵受持增一尊法，广演流布，使天、人奉行！”</p>
  <p>说是语时，诸天、世人、乾沓和、阿须伦、伽留罗、摩睺勒、甄陀罗等，各各白言：“我等尽共拥护是善男子、善女子，讽诵受持增一尊法，广演流布，终不中绝！”</p>
  <p>时，尊者阿难告优多罗曰：“我今以此增一阿含嘱累于汝，善讽诵读，莫令漏减！所以者何？其有轻慢此尊经者，便为堕落，为凡夫行。何以故？此，优多罗，增一阿含，出三十七道品之教，及诸法皆由此生。”</p>
  <p>时，大迦叶问阿难曰：“云何，阿难，增一阿含乃能出生三十七道品之教，及诸法皆由此生？”</p>
  <p>阿难报言：“如是！如是！尊者迦叶，增一阿含出生三十七品，及诸法皆由此生。且置增一阿含，一偈之中，便出生三十七品及诸法。”</p>
  <p>迦叶问言：“何等偈中出生三十七品及诸法？”</p>
  <p>时，尊者阿难便说此偈：</p>
  <p>“诸恶莫作，诸善奉行，</p>
  <p>自净其意，是诸佛教。</p>
  <p>“所以然者？诸恶莫作，是诸法本，便出生一切善法；以生善法，心意清净。是故，迦叶，诸佛世尊身、口、意行，常修清净。”</p>
  <p>迦叶问曰：“云何，阿难，增一阿含独出生三十七品及诸法，余四阿含亦复出生乎？”</p>
  <p>阿难报言：“且置，迦叶，四阿含义，一偈之中，尽具足诸佛之教，及辟支佛、声闻之教。所以然者？诸恶莫作，戒具之禁，清白之行；诸善奉行，心意清净；自净其意，除邪颠倒；是诸佛教，去愚惑想。云何，迦叶，戒清净者，意岂不净乎？意清净者，则不颠倒；以无颠倒，愚惑想灭，诸三十七道品果便得成就。以成道果，岂非诸法乎？”</p>
  <p>迦叶问曰：“云何，阿难，以此增一付授优多罗，不嘱累余比丘一切诸法乎？”</p>
  <p>阿难报言：“增一阿含则是诸法，诸法则是增一阿含，一无有二。”</p>
  <p>迦叶问曰：“以何等故，以此增一阿含嘱累优多罗，不嘱累余比丘乎？”</p>
  <p>阿难报曰：“迦叶当知：昔者九十一劫，毗婆尸如来、至真、等正觉，出现于世。尔时，此优多罗比丘名曰伊俱优多罗，尔时彼佛以增一之法嘱累此人，使讽诵读。</p>
  <p>“自此以后三十一劫，次复有佛名式诘如来、至真、等正觉。尔时，此优多罗比丘名目伽优多罗。式诘如来复以此法嘱累其人，使讽诵读。即彼三十一劫中，毗舍婆如来、至真、等正觉，复出于世。尔时，此优多罗比丘名龙优多罗，复以此法嘱累其人，使讽诵读。</p>
  <p>“迦叶当知：此贤劫中有拘留孙如来、至真、等正觉，出现于世。尔时，优多罗比丘名雷电优多罗，复以此法嘱累其人，使讽诵读。此贤劫中次复有佛，名拘那含如来、至真、等正觉，出现于世。尔时，优多罗比丘名天优多罗，复以此法嘱累其人，使讽诵读。此贤劫中次复有佛，名迦叶如来、至真、等正觉，出现于世。尔时，优多罗比丘名梵优多罗，复以此法嘱累其人，使讽诵读。</p>
  <p>“迦叶当知：今释迦文如来、至真、等正觉，出现于世。今此比丘名优多罗，释迦文佛虽般涅槃，比丘阿难犹存于世。世尊以法尽以嘱累我，我今复以此法授与优多罗。所以者何？当观其器，察知原本，然后授法。何以故？过去时于此贤劫中，拘留孙如来、至真、等正觉、明行成为、善逝、世间解、无上士、道法御、天人师，号佛、众佑，出现于世。尔时，有王名摩诃提婆，以法治化，未曾阿曲。寿命极长，端正无双，世之希有，八万四千岁中于童子身而自游戏，八万四千岁中以太子身以法治化，八万四千岁中复以王法治化天下。</p>
  <p>“迦叶当知：尔时，世尊游甘梨园中，食后如昔常法，中庭经行，我及侍者。尔时世尊便笑，口出五色光。我见已，前长跪白世尊曰：‘佛不妄笑，愿闻本末！如来、至真、等正觉，终不妄笑。’尔时，迦叶，佛告我言：‘过去世时此贤劫中，有如来名拘留孙至真、等正觉，出现于世，复于此处为诸弟子而广说法。复次，于此贤劫中，复有拘那含如来、至真、等正觉，出现于世，尔时彼佛亦于此处而广说法。次复，此贤劫中迦叶如来、至真、等正觉，出现于世，迦叶如来亦于此处而广说法。’</p>
  <p>“尔时，迦叶，我于佛前长跪白佛言：‘愿令释迦文佛亦于此处，与诸弟子具足说法，此处便为四如来金刚之座，恒不断绝。’</p>
  <p>“尔时，迦叶，释迦文佛于彼坐，便告我言：‘阿难，昔者此坐，贤劫之中有王出世，名摩诃提婆。乃至八万四千岁以王法教化，训之以德，经历年岁，便告劫比言：“若见我首有白发者，便时告吾。”尔时，彼人闻王教令，复经数年，见王首上有白发生，便前长跪白大王曰：“大王当知：首上已生白发。”时王告彼人言：“捉取金镊，拔吾白发，著吾手中。”尔时，彼人受王教令，便执金镊，前拔白发。</p>
  <p>“‘尔时，大王见白发已，便说此偈：</p>
  <p>“‘“于今我首上，已生衰耗毛，</p>
  <p>天使已来至，宜当时出家。</p>
  <p>“‘“我今已食人中之福，宜当自勉升天之德，剃除须发，著三法衣，以信坚固，出家学道，离于众苦。”</p>
  <p>“‘尔时，王摩诃提婆便告第一太子，名曰长寿：“卿今知不？吾首已生白发，意欲剃除须发，著三法衣，以信坚固，出家学道，离于众苦。汝绍吾位，以法治化，勿令有失，违吾言教，造凡夫行！所以然者？若有斯人，违吾言者，便为凡夫之行。夫凡夫者，长处三涂八难之中。”尔时，王摩诃提婆以王之位授太子已，复以财宝赐与劫比。便于彼处剃除须发，著三法衣，以信坚固，出家学道，离于众苦。于八万四千岁善修梵行，行四等心：慈、悲、喜、护。身逝命终，生梵天上。</p>
  <p>“‘时，长寿王忆父王教，未曾暂舍。以法治化，无有阿曲，未经旬日，便复得作转轮圣王，七宝具足。所谓七宝者：轮宝、象宝、马宝、珠宝、玉女宝、典藏宝、典兵宝，是谓七宝。复有千子，勇猛智慧，能除众苦，统领四方。</p>
  <p>“‘时，长寿王以前王法，如上作偈：</p>
  <p>“‘“于今我首上，已生衰耗毛，</p>
  <p>天使已来至，宜当时出家。</p>
  <p>“‘“我今已食人中之福，宜当自勉升天之德，剃除须发，著三法衣，以信坚固，出家学道，离于众苦。”</p>
  <p>“‘时，长寿王告第一太子善观曰：“卿今知不？吾已首上生白发，意欲剃除须发，著三法衣，以信坚固，出家学道，离于众苦。汝绍吾位，以法治化，勿令有失，违吾言教，造凡夫行！所以然者？若有斯人，违吾言者，为凡夫之行。夫凡夫者，长处三涂八难之中。”时，王长寿八万四千岁善修梵行，行四等心：慈、悲、喜、护。身逝命终，生梵天上。时，王善观忆父王教，未曾暂舍，以法治化，无有阿曲。’</p>
  <p>“迦叶，知不？尔时摩诃提婆，岂异人乎？莫作是观！尔时王者，今释迦文是；时长寿王者，今阿难身是；尔时善观者，今优多罗比丘是，恒受王法，未曾舍忘，亦不断绝。时，善观王复兴父王敕，以法治化，不断王教。所以然者？以父王教，难得违故。”</p>
  <p>尔时，尊者阿难便说偈曰：</p>
  <p>“敬法奉所尊，不忘本恩报，</p>
  <p>复能崇三业，智者之所贵！</p>
  <p>“我观此义已，以此增一阿含授与优多罗比丘。何以故？一切诸法皆有所由。”</p>
  <p>时，尊者阿难告优多罗曰：“汝前作转轮圣王时，不失王教，今复以此法而相嘱累，不失正教，莫作凡夫之行。汝今当知：若有违失如来善教者，便堕凡夫地中。何以故？时，王摩诃提婆不得至竟解脱之地，未得解脱至安隐处，虽受梵天福报，犹不至究竟；如来善业，乃名究竟安隐之处，快乐无极，天、人所敬，必得涅槃。以是之故，优多罗，当奉持此法，讽诵读念，莫令缺漏！”</p>
  <p>尔时，阿难便说偈曰：</p>
  <p>“于法当念故，如来由是生，</p>
  <p>法兴成正觉，辟支罗汉道。</p>
  <p>法能除众苦，亦能成果实，</p>
  <p>念法不离心，今报后亦受。</p>
  <p>若欲成佛者，犹如释迦文，</p>
  <p>受持三藏法，句逗不错乱。</p>
  <p>三藏虽难持，义理不可穷，</p>
  <p>当诵四阿含，便断天人径。</p>
  <p>阿含虽难诵，经义不可尽，</p>
  <p>戒律勿令失，此是如来宝。</p>
  <p>禁律亦难持，阿含亦复然，</p>
  <p>牢持阿毗昙，便降外道术。</p>
  <p>宣畅阿毗昙，其义亦难持，</p>
  <p>当诵三阿含，不失经句逗。</p>
  <p>契经、阿毗昙，戒律流布世，</p>
  <p>天人得奉行，便生安隐处。</p>
  <p>设无契经法，亦复无戒律，</p>
  <p>如盲投于冥，何时当见明？</p>
  <p>以是嘱累汝，并及四部众，</p>
  <p>当持勿轻慢，于释迦文佛！”</p>
  <p>尊者阿难说是语时，天地六返震动，诸尊神天在虚空中，手执天华而散尊者阿难上，及散四部之众。一切天、龙、鬼、神、乾沓和、阿须伦、加留罗、甄陀罗、摩休勒等，皆怀欢喜而悉叹曰：“善哉！善哉！尊者阿难，上中下言，悉无不善，于法当恭敬，诚如所说，诸天、世人无不从法而得成就。若有行恶，便堕地狱、饿鬼、畜生。”</p>
  <p>尔时，尊者阿难于四部众中而师子吼，劝一切人，奉行此法。尔时，座上三万天、人得法眼净。</p>
  <p>尔时，四部之众，诸天、世人闻尊者所说，欢喜奉行。</p>
  <h2>十念品第二</h2>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“当修行一法，当广布一法，便成神通，去众乱想，逮沙门果，自致涅槃。云何为一法？所谓念佛。当善修行，当广演布，便成神通，去众乱想，逮沙门果，自致涅槃。是故，诸比丘，当修行一法，当广布一法。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“当修行一法，当广布一法，便成神通，去众乱想，逮沙门果，自致涅槃。云何为一法？所谓念法。当善修行，当广演布，便成神通，去众乱想，逮沙门果，自致涅槃。是故，诸比丘，当修行一法，当广布一法。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“当修行一法，当广布一法，便成神通，去众乱想，获沙门果，自致涅槃。云何为一法？所谓念众。当善修行，当广演布，便成神通，除众乱想，逮沙门果，自致涅槃。是故，诸比丘，当修行一法，当广演布一法。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“当修行一法，当广布一法，便成神通，除众众想，逮沙门果，自致涅槃。云何为一法？所谓念戒。当善修行，当广演布，便成神通，除众乱想，逮沙门果，自致涅槃。是故，诸比丘，当修行一法，当广布一法。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“当修行一法，当广布一法，便成神通，去众乱想，逮沙门果，自致涅槃。云何为一法？所谓念施。当善修行，当广演布，便成神通，除众乱想，逮沙门果，自致涅槃。如是，诸比丘，当修行一法，当广布一法。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“当修行一法，当广布一法，便成神通，除诸乱想，获沙门果，自致涅槃。云何为一法？所谓念天。当善修行，当广演布，便成神通，去诸乱想，获沙门果，自致涅槃。是故，诸比丘，当修行一法，当广布一法。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“当修行一法，当广布一法，便成神通，除诸乱想，获沙门果，自致涅槃。云何为一法？所谓念休息。当善修行，当广演布，便成神通，去诸乱想，获沙门果，自致涅槃。是故，诸比丘，当修行一法，当广布一法。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“当修行一法，当广布一法，便成神通，除诸乱想，获沙门果，自致涅槃。云何为一法？所谓念安般。当善修行，当广演布，便成神通，去诸乱想，获沙门果，自致涅槃。是故，诸比丘，当修行一法，当广布一法。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“当修行一法，当广布一法，便成神通，除诸乱想，逮沙门果，自致涅槃。云何为一法？所谓念身非常。当善修行，当广演布，便成神通，去众乱想，得沙门果，自致涅槃。是故，诸比丘，当修行一法，当广布一法。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“当修行一法，当广布一法，便成神通，除诸乱想，获沙门果，自致涅槃。云何为一法？所谓念死。当善修行，当广演布，便成神通，去众乱想，得沙门果，自致涅槃。是故，诸比丘，当修行一法，当广布一法。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>佛、法、圣众念，戒、施及天念，</p>
  <p>休息、安般念，身、死念在后。</p>
</body></html>