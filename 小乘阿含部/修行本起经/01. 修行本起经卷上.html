<!DOCTYPE html>
<html>
<head>
  <meta charset="utf-8"/>
  <meta name="author" content="竺大力"/>
  <meta name="author" content="康孟祥/后汉"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>修行本起经卷上</title>
</head>
<body>
  <h1 class="head">修行本起经卷上</h1>
  <h2>现变品第一</h2>
  <p>闻如是。一时佛在迦维罗卫国。释氏精舍尼拘陀树下。与大比丘众千二百五十人俱。皆是阿罗汉。已从先佛。净修梵行。诸漏已尽。意解无垢。众智自在。晓了诸法。离于重担。逮得所愿。三处已尽。正解已解。三神满具。六通已达。比丘尼众。大伏爱等五百人。不可计。诸优婆塞优婆夷四辈。普集诸异学婆罗门尼揵等。不可计。都悉来会。一切诸四天王。忉利天王。炎天王。兜术天王。尼摩罗提天王。波罗尼蜜天王。梵天王。乃至阿迦腻吒天王。各与无央数众。皆悉来会。诸龙王阿须伦。迦留罗。真陀罗。摩休勒。一一尊神。复各与眷属。皆悉会来。白净王。无怒王。无怨王。甘露净王。及迦维罗卫九亿长者。名从官属。一时来会为佛作礼。却坐一面。</p>
  <p>尔时佛放身三十二相八十种好光明。普照三千世界。如月盛满星中特明。威神堂堂。众圣中王一切众会。咸有疑心。各自念言。太子生迦维罗卫。长白净王。家弃国行。学道成号。佛为于树下六年得道耶。十二年得乎。或复念言。本行何术。致斯巍巍。所事何师。今得特尊。始修何法。得成为佛。佛知一切皆有疑意。便告摩诃目揵连。汝能为怛萨阿竭。说本起乎。于是目揵连。即从座起。前整衣服。长跪叉手。白佛言。唯然世尊。今当承佛威神。持佛神力。为一切故。当广说之。佛言。宿命无数劫时。本为凡人。初求佛道以来。精神受形。周遍五道。一身死坏。复受一身。生死无量。譬喻尽天下草木。斩以为筹。计吾故身。不能数矣。夫极天地之始终。谓之一劫。而我更天地成坏者。不可称载也。所以感伤世间贪意。长流没于爱欲之海。吾独欲反其原故。自勉而特出。是以世世勤苦。不以为劳。虚心乐静。无为无欲。损己布施。至诚守戒。谦卑忍辱。勇猛精进。一心思微。学圣智慧。仁活天下。悲穷伤厄。慰沃忧戚。育养众生。救济苦人。承事诸佛。别觉真人。功勋累积。不可得记。至于昔者。锭光佛兴世。有圣王号。名灯盛治。在提和卫国。人民长寿。慈孝仁义。地沃丰盛。其世太平。生一太子。字为灯光。聪明智远。世之少双。圣王爱念。甚奇甚异。临寿终时。国付太子。太子灯光念计无常。传国授弟。即时出家。行作沙门。道成号佛无上至尊。神德光明。无昼无夜。从比丘众六十二万。游行世界。开化群生。当还提和卫国。度脱种姓及国臣民。与诸大众。游诣本国。是时国中。百官群臣。谓佛大众来攻夺国。皆共议言。今当兴师。逆往拒之。不宜与国。即时相率。欲以向佛。佛以六通。逆照其心。化作大城。广大严峻。与彼城对。佛哀国人。欲令解脱。即化二城。变为琉璃。其城洞达。内外相照。复化六十。二万比丘。如佛无异。变化示现。王见惶怖。疑解心伏。即出诣佛。叩头自悔。禀性空顽。恶意向佛。愚人所误。幸唯原之。愿佛便还精舍。七日之中。当修所供。奉迎至尊。佛知其意。默然便还。于是其王问诸群臣。奉迎圣王。其法云何。诸臣言。迎遮迦越王法。庄严国土。面四十里。平治道路。香汁洒地。金银珍琦。七宝栏楯。起诸幢幡。缯彩花盖。城门街巷。庄严校饰。弹琴鼓乐。如忉利天。散花然灯。烧众名香。敬侍道侧。七日已办。王敕群臣百官导从。躬亲迎佛。佛哀人民。告诸比丘。严出应请。比丘受敕。行诣本国。佛告比丘。汝等见此供设严好光目者不。昔吾承事。往古诸佛供养庄严。亦如今也。</p>
  <p>是时有梵志儒童。名无垢光。幼怀聪睿。志大苞弘。隐居山林。守玄行禅。图书秘谶。无所不知。心思供养。奉报师恩。辞行开化道经丘聚。聚中梵志。名不楼陀。盛祀天祠。满十二月。饭食供养。梵志徒众。八万四千人。岁终达嚫。金银珍宝车马牛羊。衣被缯彩。履屣。七宝之盖。锡杖澡罐。最聪明智慧者。应受斯物。七日未竟。时儒童菩萨。入彼众中。论道说义。七日七夜。尔时其众。欣踊无量。主人长者。甚大欢喜。以女贤意。施与菩萨。菩萨不受。唯取伞盖锡杖澡罐履屣金银钱各一千。还上本师。其师欢喜。便共分布。儒童菩萨。复辞出行。时诸同学。各各赠送人一银钱。遂行入国。见人欣然。匆匆平治道路。洒扫烧香。即问行人。用何等故。行人答曰。锭光佛。今日当来。施设供养。儒童闻佛欢喜踊跃。衣毛肃然。佛从何来。云何供养。行人对曰。唯持花香缯彩幢幡。于是菩萨。便行入城。勤求供具。须臾周匝。了不可得。国人言。王禁花香。七日独供。菩萨闻之。心甚不乐。须臾佛到。知童子心。时有一女。持瓶盛花。佛放光明。彻照花瓶。变为琉璃。内外相见。菩萨往趣。而说颂曰。</p>
  <p class="l-js-5c">银钱凡五百　　请买五茎花</p>
  <p class="l-js-5c">奉上锭光佛　　求我本所愿</p>
  <p>女时说颂答菩萨言。</p>
  <p class="l-js-5c">此花直数钱　　乃顾至五百</p>
  <p class="l-js-5c">今求何等愿　　不惜银钱宝</p>
  <p>菩萨即答言。</p>
  <p class="l-js-5c">不求释梵魔　　四王转轮圣</p>
  <p class="l-js-5c">愿我得成佛　　度脱诸十方</p>
  <p class="l-js-5c">女言善快哉　　所愿速得成</p>
  <p class="l-js-5c">愿我后世生　　常当为君妻</p>
  <p>菩萨即答言。</p>
  <p class="l-js-5c">女人多情态　　坏人正道意</p>
  <p class="l-js-5c">败乱所求愿　　断人布施心</p>
  <p>女答菩萨言。</p>
  <p class="l-js-5c">女誓后世生　　随君所施与</p>
  <p class="l-js-5c">儿子及我身　　今佛知我意</p>
  <p class="l-js-5c">仁者慈愍我　　唯赐求所愿</p>
  <p class="l-js-5c">此华便可得　　不者钱还卿</p>
  <p class="l-js-5c">即时思宿命　　观视其本行</p>
  <p class="l-js-5c">以更五百世　　曾为菩萨妻</p>
  <p>于是便可之。欢喜受花去。意甚大悦。今我女弱。不能得前。请寄二华。以上于佛。即时佛到。国王臣民。长者居士。眷属围绕。数千百重。菩萨欲前散花。不能得前。佛知至意。化地作泥。人众两披。尔乃得前。便散五华。皆止空中。变成花盖。面七十里。二花住佛两肩上。如根生。菩萨欢喜。布发著地。愿尊蹈之。佛言。岂可蹈乎。菩萨对曰。唯佛能蹈。佛乃蹈之。即住而笑。口中五色光出。离口七尺。分为两分。一光绕佛三匝。光照三千大千刹土。莫不得所。还从顶入。一光下入十八地狱苦痛一时得安。诸弟子白佛言。佛不妄笑。愿说其意。佛言。汝等见此童子不。唯然已见。世尊言。此童子于无数劫。所学清净。降心弃命。舍欲守空。不起不灭。无倚之慈。积德行愿。今得之矣。</p>
  <p>佛告童子。汝却后百劫。当得作佛。名释迦文(汉言能仁)如来无所著至真等正觉。劫名波陀(汉言为贤)。世界名沙桴(汉言恐畏国土)。父名白净。母名摩耶。妻名裘夷。子名罗云。侍者名阿难。右面弟子。名舍利弗。左面弟子。名摩诃目揵连。教化五浊世人。度脱十方。当如我也。于是能仁菩萨。以得决言。踊跃欢喜疑解望止。[火*霍]然无想。寂而入定。便逮清净。不起法忍。即时身踊。悬在空中。去地七仞。从上来下。稽首佛足。便作沙门。佛说偈言。</p>
  <p class="l-js-5c">汝当于是世　　把草坐树下</p>
  <p class="l-js-5c">戒力定慧力　　降伏魔官属</p>
  <p class="l-js-5c">汝行圣人场　　打震甘露鼓</p>
  <p class="l-js-5c">愍念众生故　　续转无上轮</p>
  <p class="l-js-5c">汝当于是世　　善权无上慧</p>
  <p class="l-js-5c">九十六外道　　皆令得法眼</p>
  <p class="l-js-5c">汝当于是世　　慈哀行四恩</p>
  <p class="l-js-5c">施惠法甘露　　灭除三毒病</p>
  <p>能仁菩萨。承事锭光。至于泥曰。奉戒清净。守护正法。慈悲喜护。惠施仁爱。利人等利。救济不惓。寿终上生兜术天上。欲救一切摄度盲冥。从上来下。为转轮王飞行皇帝。七宝导从。何等为七。一金轮宝。二神珠宝。三玉女宝。四典宝藏臣。五典兵臣。六绀马宝珠髦[肆-聿+葛]。七白象宝珠髦尾。金轮宝者。轮有千辐。雕文刻镂。众宝填厕。光明洞达。绝日月光。当在王上。王心有念。轮则为转。案行天下。须臾周匝。是故名为金轮宝也。神珠宝者。至二十九日月尽夜时。以珠悬于空中。在其国上。随国大小。明照内外。如昼无异。是故名为神珠宝也。玉女宝者。其身冬则温暖。夏则清凉。口中青莲花香。身栴檀香。食自消化。无大小便利之患。亦无女人恶露不净。发与身等。不长不短。不白不黑。不肥不瘦。是以名为玉女宝也。典宝藏臣者。王欲得金银琉璃水精摩尼真珠珊瑚珍宝时。举手向地。地出七宝向水。水出七宝向山。山出七宝向石。石出七宝。是故名为典宝藏臣也。典兵臣者。王意欲得四种兵马兵象兵车兵步兵。臣白王言。欲得几种兵。若千若万。若至无数。顾视之间。兵即已办。行阵严整。是故名为典兵臣也。绀马宝者。马青绀色。髦[肆-聿+葛]贯珠。揾摩洗刷。珠则堕落。须臾之间。更生如故。其珠鲜洁。又踰于前。鸣声于远闻一由旬。王时乘骑。案行天下。朝去暮还。亦不疲极。马脚触尘。皆成金沙。是故名为绀马宝也。白象宝者。色白绀目。七肢平跱。力过百象。髦尾贯珠。既鲜且洁。口有六牙。牙七宝色。若王乘时。一日之中。周遍天下。朝往暮返。不劳不疲。若行渡水。水不摇动。足亦不濡。是故名为白象宝也。尔时人民。寿八万四千岁。后宫婇女。各八万四千。王有千子。仁慈勇武。一人当千。圣王治正。戒德十善。教授人民。天下太平。风雨顺时。五谷熟成。食之少病。味若甘露。气力丰盛。唯有七病。一者寒。二者热。三者饥。四者渴。五者大便。六者小便。七者意所欲。圣王寿尽。又升梵天。为梵天王。上为天帝。下为圣主。各三十六反。终而复始。欲度人故。随时而出。菩萨勤苦。经历三阿僧祇劫。劫垂欲尽。愍伤一切。轮转无际。为众生故。投身餧饿虎。勇猛精进。超踰九劫。能仁菩萨。于九十一劫。修道德。学佛意。行六度无极。布施持戒。忍辱精进。一心智慧。善权方便。慈悲喜护。育养众生。如视赤子。承事诸佛。积德无限。累劫勤苦。通十地行。在一生补处。功成志就。神智无量。期运之至。当下作佛。于兜术天上。兴四种观。观视土地。观视父母。生何国中教化之宜先当度谁。白净王者。是吾累世所生之父。拘利刹帝有二女。时在后园池中沐浴。菩萨举手指言。是吾世世所生母也。当往就生。时有五百梵志。皆有五神通。飞过宫城。不能得度。惊而相谓。吾等神足。石壁皆过。因何等故。今不得度。梵志师言。汝见此二女不。一女当生三十二相大人。一女当生三十相人。是其威神。令吾等失神足。是时音声。普闻天下。是时白净王。欢喜踊跃。贪得飞行皇帝来生其家。即便求索娉迎为妻。迦夷卫者。三千日月万二千天地之中央也。过去来今诸佛。皆生此地。</p>
  <h2>菩萨降身品第二</h2>
  <p>于是能仁菩萨。化乘白象。来就母胎。用四月八日。夫人沐浴。涂香著新衣毕。小如安身。梦见空中有乘白象。光明悉照天下。弹琴鼓乐。弦歌之声。散花烧香。来诣我上。忽然不现。夫人惊寤。王即问曰。何故惊动。夫人言。向于梦中。见乘白象者。空中飞来。弹琴鼓乐。散花烧香。来在我上。忽不复现。是以惊觉。王意恐惧心为不乐。便召相师随若耶。占其所梦。相师言。此梦者。是王福庆。圣神降胎。故有是梦。生子处家。当为转轮飞行皇帝。出家学道。当得作佛。度脱十方。王意欢喜。于是夫人。身意和雅。而说偈言。</p>
  <p class="l-js-5c">今我所怀胎　　必是摩诃萨</p>
  <p class="l-js-5c">淫邪嫉恚止　　身心清净安</p>
  <p class="l-js-5c">心常乐布施　　持戒忍精进</p>
  <p class="l-js-5c">定意入三昧　　智慧广度人</p>
  <p class="l-js-5c">观察大王身　　敬如父以兄</p>
  <p class="l-js-5c">瞻愍人民类　　亦如己赤子</p>
  <p class="l-js-5c">疾病医药疗　　饥寒施衣食</p>
  <p class="l-js-5c">怜贫敬尊老　　乐令生老灭</p>
  <p class="l-js-5c">诸在狱闭系　　毒苦愁怖恼</p>
  <p class="l-js-5c">愿王加大慈　　一时赦罪过</p>
  <p class="l-js-5c">今我不欲闻　　世俗音乐声</p>
  <p class="l-js-5c">志趣山林宴　　清净寂默定</p>
  <p>于是粟散诸小国王。闻大王夫人有娠。皆来朝贺。各以金银珍宝衣被花香。敬心奉贡称吉。无量夫人。举手攘之。不欲劳烦。自夫人怀妊。天献众味。补益精气。自然饱满。不复飨王厨。十月已满。太子身成。到四月七日。夫人出游。过流民树下。众花开化。明星出时。夫人攀树枝。便从右胁生堕地。行七步。举手而言。天上天下。唯我为尊。三界皆苦。吾当安之。应时天地大动。三千大千刹土。莫不大明。释梵四王。与其官属诸龙鬼神阅叉揵陀罗阿须伦。皆来侍卫。有龙王兄弟。一名迦罗。二名郁迦罗。左雨温水。右雨冷泉。释梵摩持天衣裹之。天雨花香。弹琴鼓乐。熏香烧香。捣香泽香。虚空侧塞。夫人抱太子。乘交龙车。幢幡伎乐。导从还宫。王闻太子生。心怀喜跃。即与大众百官群臣梵志居士长者相师。俱出往迎。王马足触地。五百伏藏。一时发出。海行兴利。于时集至梵志相师。普称万岁。即名太子。号为悉达(汉言财吉)。王见释梵四王诸天龙神弥满空中。敬心肃然。不识下马礼太子。时未至城门。路侧神庙一国所宗。梵志相师咸言。宜将太子礼拜神像。即抱入庙。诸神形像。皆悉颠覆。梵志相师。一切大众。皆言。太子实神实妙。威德感化。天神归命。咸称太子。号天中天。</p>
  <p>于是还宫。天降瑞应。三十有二。一者地为大动。丘墟皆平。二者道巷自净。臭处更香。三者国界枯树。皆生花叶。四者苑园自然生奇甘果。五者陆地生莲花。大如车轮。六者地中伏藏。悉自发出。七者中藏宝物。开现精明。八者箧笥衣被。被在柁架。九者众川万流。停住澄清。十者风霁云除。空中清明。十一者天为四面。细雨泽香。十二者明月神珠悬于殿堂。十三者空中火烛。为不复用。十四者日月星辰。皆住不行。十五沸星下现。侍太子生。十六天梵宝盖。弥覆宫上。十七八方之神。奉宝来献。十八天百味饭。自然在前。十九宝瓮万口。悬盛甘露。二十天神牵七宝。交露车至。二十一五百白象子。自然罗在殿前。二十二五百白师子子。从雪山出。罗住城门。二十三天诸婇女。现伎女肩上。二十四诸龙王女绕宫而住。二十五天万玉女。把孔雀拂现宫墙上。二十六天诸婇女持金瓶盛香汁。列住空中侍。二十七天乐皆下。同时俱作。二十八地狱皆休毒痛不行。二十九毒虫隐伏。吉鸟翔鸣。三十渔猎怨恶。一时慈心。三十一境内孕妇。生者悉男。聋盲喑哑。癃残百疾。皆悉除愈。三十二树神人现。低首礼侍。当此之时。十六大国。莫不雅奇。叹未曾有。</p>
  <p>于是香山有道士名阿夷。中夜觉天地大动观见光明晖赫非常。山中有花。名优昙钵。花中自然生师子王堕地。便行七步。举头而吼。面四十里。其中飞鸟走兽蜎飞蚑行蠕动之类。莫不慑伏。阿夷念言。世间有佛。应现此瑞。今世五浊盛恶。何故有此吉祥瑞应。天晓飞到迦维卫国。未及国城。四十里外。忽然落地。心甚惊喜。此必有佛。于我无疑。步诣宫门。门监白王。阿夷在门。王愕然曰。阿夷常飞。今者何故在门求通。王即出礼拜迎澡洗沐浴。施新衣服。问讯。今日临顾劳屈尊圣。阿夷答言。闻大王夫人生太子故来瞻省。敕其内人。抱太子出。侍女白言。太子疲懈。始得安眠。阿夷喜悦。便说偈言。</p>
  <p class="l-js-5c">大雄常自觉　　觉诸不觉者</p>
  <p class="l-js-5c">历劫无睡卧　　岂当眠寐乎</p>
  <p>于是侍女。抱太子出。欲以太子向阿夷礼。阿夷便惊起。前礼太子足。国王及群臣。见国师阿夷敬礼太子。心便悚然。益知至尊。即头面礼太子足。阿夷猛力。回伏百壮士。方抱太子。筋骨委震。见奇相三十二八十种好。身如金刚。殊妙难量。悉如秘谶。必当成佛。于我无疑。泪下哽咽。悲不能言。时王惶怖请问。太子有不祥乎。吉凶愿告。幸勿有难。阿夷自抑制。即便说偈言。</p>
  <p class="l-js-5c">今生大圣人　　除世诸灾患</p>
  <p class="l-js-5c">伤我自无福　　七日当命终</p>
  <p class="l-js-5c">不见神变化　　说法雨世间</p>
  <p class="l-js-5c">今与太子别　　是故自悲泣</p>
  <p class="l-js-5c">太子举手言　　五道十方人</p>
  <p class="l-js-5c">吾当尽教化　　皆令得其所</p>
  <p class="l-js-5c">本我意所愿　　当度萨和萨</p>
  <p class="l-js-5c">一人不得道　　吾不入泥洹</p>
  <p>于是阿夷。喜重礼太子足。白净王怖止欢喜。而说偈言。</p>
  <p class="l-js-5c">太子有何相　　当何治于世</p>
  <p class="l-js-5c">愿为一一说　　诸相有何福</p>
  <p>时阿夷以偈答王言。</p>
  <p class="l-js-5c">今观太子身　　金色坚固志</p>
  <p class="l-js-5c">无上金刚杵　　舂破淫欲山</p>
  <p class="l-js-5c">大人相满具　　足下安平趾</p>
  <p class="l-js-5c">居国常平治　　出家等正觉</p>
  <p class="l-js-5c">手足轮相现　　其好有千辐</p>
  <p class="l-js-5c">是故转法轮　　得佛三界尊</p>
  <p class="l-js-5c">鹿腨而龙髀　　隐相阴马藏</p>
  <p class="l-js-5c">观者无有厌　　是故法清净</p>
  <p class="l-js-5c">纤长手臂指　　软掌鞔中里</p>
  <p class="l-js-5c">是故法久长　　千岁在世教</p>
  <p class="l-js-5c">皮毛柔软细　　右旋不受尘</p>
  <p class="l-js-5c">金色钩锁骨　　是故伏外道</p>
  <p class="l-js-5c">方身师子臆　　旋转不阿曲</p>
  <p class="l-js-5c">平住手过膝　　是故一切礼</p>
  <p class="l-js-5c">身有七处满　　千子力当敌</p>
  <p class="l-js-5c">菩萨宿作行　　是故无怨恶</p>
  <p class="l-js-5c">口含四十齿　　方白而齐平</p>
  <p class="l-js-5c">甘露法率众　　是故有七宝</p>
  <p class="l-js-5c">颊车如师子　　四牙万字现</p>
  <p class="l-js-5c">佛德现天下　　是故丰三世</p>
  <p class="l-js-5c">味味次第味　　所食识其味</p>
  <p class="l-js-5c">是以设法味　　施与于一切</p>
  <p class="l-js-5c">广舌如莲华　　出口覆其面</p>
  <p class="l-js-5c">是故种种音　　受者如甘露</p>
  <p class="l-js-5c">语声哀鸾音　　诵经过梵天</p>
  <p class="l-js-5c">是故说法时　　身安意得定</p>
  <p class="l-js-5c">眼相绀青色　　世世慈心观</p>
  <p class="l-js-5c">是故天人类　　视佛无有厌</p>
  <p class="l-js-5c">顶特生肉髻　　发色绀琉璃</p>
  <p class="l-js-5c">欲度一切故　　是以法隆盛</p>
  <p class="l-js-5c">面光如满月　　色像花初开</p>
  <p class="l-js-5c">是以眉间毫　　白净如明珠</p>
  <p>于是王深知其能相。为起四时殿。春秋冬夏。各自异处。于其殿前。列种甘果树。树间七宝浴池。池中奇花。色色各异。譬如天花。水类之鸟。数十百种。宫城牢固。七宝楼观悬铃幡幢。门户开闭。声闻四十里。选五百妓女。择取温雅礼仪备者。供养娱乐。育养太子。太子生日。国中八万四千长者。生子悉男。八万四千厩。马生驹。其一特异。毛色绝白。髦[肆-聿+葛]贯珠。以是之故。名为骞特。厩生白象。八万四千。其一白象。七肢平跱。髦尾贯珠。口有六牙。是故名为白象之宝。白马给乘奴名车匿。太子生七日。其母命终。以怀天师功德大故。生忉利天。封受自然。太子在宫。不乐愦闹。志思闲燕。王问侍女。太子乐乎。侍女白言。供养伎乐。不失时节。观省太子。不以欢乐。王用愁忧。即召群臣。阿夷相言。必成佛道。以何方便。使太子留令无道志。有一臣言。唯教书疏。用系志意。即与其仆五百人俱。共诣师门。师闻太子至。即出拜迎。太子问言。此为何人臣言。是国教书师也。太子问言。阎浮提书凡有六十四种。即数书名。今用何书。以相教示。梵志惶怖。答太子言。六十四种。己所未闻。唯持二书。以教人民。即时归命。愿赦不及。</p>
  <h2>试艺品第三</h2>
  <p>于是太子。与诸官属。即回还宫至年十七。妙才益显。昼夜忧思。未曾欢乐。常念出家。王问其仆。太子云何。其仆答言。太子日日忧悴。未尝欢乐。王复愁忧。召诸群臣。太子忧思。今当如何。有一臣言。令习兵马。或言。当习手搏射御。或言。当令案行国界。使观施为散诸意思。有一臣言。太子已大。宜当娶妻以回其志。王为太子。采择名女无可意者。有小国王。名须波佛(汉言善觉)。有女名裘夷。端正皎洁天下少双八国诸王。皆为子求。悉不与之。白净王闻即召善觉。而告之曰。吾为太子。娉取卿女。善觉答言。今女有母及诸群臣国师梵志当卜所宜。别自启白。善觉归国。愁忧不乐。绝不饮食。女即问王体力不安。何故不乐。父言。坐汝令吾忧耳。女言。云何为我父言闻诸国王来求索汝。吾皆不许。今白净王。为太子求汝。若不许者。恐见诛罚。适欲与者。诸国怨结。以是之故。令吾忧戚。女言。愿父安意。此事易耳。我却七日。自处出门。善觉听之。表白净王。女即七日。自出求处国中勇武技术最胜者。尔乃为之。白净王念。太子处宫。未曾所习。今欲试艺。当如何乎。至其时日。裘夷从五百侍女。诣国门上。诸国术士。普皆云集。观最妙技礼乐备者。我乃应之。王敕群臣。当出戏场观诸技术。王语优陀。汝告太子。为尔娶妻。当现奇艺。优陀受教往告太子。王为娶妻。令试礼乐。宜就戏场。太子即与优陀难陀调达阿难等五百人。执持礼乐射艺之具。当出城门。安置一象。当其城门。决有力者。调达先出。见象塞门。叉之一拳。应持即死。难陀寻至。牵著道侧。太子后来。问其仆曰。谁抂杀象。答言。调达杀之。谁复移者。答言。难陀。菩萨慈仁。徐前按象。举掷城外。象即还稣更生如故。调达到场。扑众力士。莫能当者。诸名勇力。皆为摧辱。王问其仆。谁为胜者。答言。调达。王告难陀。汝与调达二人相扑。难陀受教即扑。调达顿躃闷绝。以水灌之。有顷乃稣。王复问言。谁为胜者。其仆答言。难陀得胜。王告难陀。与太子决。难陀白王。兄如须弥。难陀如芥子。实非其类。拜谢而退。复以射决。先安铁鼓。十里置一。至于七鼓。诸名射者。其箭力势。不及一鼓。调达放发。彻一中二。难陀彻二。箭贯三鼓。其余艺士。无能及者。太子前射。挽弓皆折。无可手者。告其仆曰。吾先祖有弓。今在天庙。汝取持来。即往取弓。二人乃胜。令与众人无能举者。太子张弓。弓声如雷。传与大众莫能引者。太子揽牵弹弓之声。闻四十里。弯弓放箭。彻过七鼓。再发穿鼓入地。泉水涌出。三发贯鼓著铁围山。一切众会叹未曾有。诸来决艺。悉皆受折惭辱而去。复有力人王。最于后来。壮健非常。勇猛绝世。谓调达难陀。为不足击。当与太子共决技耳。被辱去者。审呼能报踊跃欢喜。语力人王。卿之雄杰世无当者。决力取胜。必自如意。皆随从还。观与太子决于胜负。调达难陀。奋其威武。便前欲击。太子止言。此非为人大力魔王耳。卿不能制。必受其辱。吾自当之。父王闻此。念太子幼。深为愁怖。诸来观者。谓胜太子。时力人王。蹋地勇起。奋臂举手。前撮太子。太子应时。接扑著地。地为大动。众会重辱。散去忽灭。太子殊胜。椎钟击鼓。弹琴歌颂。骑乘还宫。优陀语善觉言。太子技艺。事事殊特。卿女裘夷。今为所在。善觉答言。从五百侍女在城门上。优陀白太子言。宜现奇特。太子脱身珠璎。欲遥掷之。优陀言。众女大多。今掷与谁。太子言。珠璎著颈则是其人。寻便掷珠即著裘夷。一切众女。皆称妙哉。甚为奇特世之希有。于是善觉。严办送女。诣太子宫。众伎侍从。凡二万人。昼夜娱乐。绝世之音。太子志意。不以为欢。常欲弃舍。静修道业。济度众生。王问其仆。太子迎妃以来。意志云何。仆答王言。忧思不乐。身体羸瘦。转不如前。王心愁忧。即召群臣。太子不悦。当如之何。诸臣议言。宜复娉娶增其伎乐。傥能回志。乐于世间。即复为娉妙女。一名众称味。二名常乐意。其一夫人者。二万婇女。三夫人者。凡有六万婇女。端正妙好。天女无异。王问裘夷。太子今有六万婇女。伎乐供养。太子宁乐乎。答言。太子夙夜专精志道。不思欲乐。王闻忧惨。召诸群臣。复共议言。今供太子。尽世珍奇。而故专志未曾欢乐。必如阿夷言乎。诸臣答言。六万婇女。极世之乐。不以为欢。宜使出游观于治政。以散道意。</p>
</body></html>