<!DOCTYPE html>
<html>
<head>
  <meta charset="utf-8"/>
  <meta name="author" content="失译师名/秦"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>别译杂阿含经初诵卷第五</title>
</head>
<body>
  <h1 class="head">别译杂阿含经初诵卷第五</h1>
  <h2>（八四）</h2>
  <p>如是我闻。一时佛在舍卫国祇树给孤独园。尔时有一婆罗门。往诣佛所。问讯佛已。在于佛前。而说偈言。</p>
  <p class="l-js-5c">云何戒具足　　威仪不阙减</p>
  <p class="l-js-5c">修习何等业　　成就何等法</p>
  <p class="l-js-5c">而能得名为　　三明婆罗门</p>
  <p>尔时世尊说偈答曰。</p>
  <p class="l-js-5c">能知于宿命　　见天及恶趣</p>
  <p class="l-js-5c">尽于生死有　　三通并三明</p>
  <p class="l-js-5c">心得好解脱　　断欲及一切</p>
  <p class="l-js-5c">成就上三明　　我名为三明</p>
  <p>时婆罗门闻佛所说。踊跃欢喜。退坐而去。</p>
  <h2>（八五）</h2>
  <p>如是我闻。一时佛在舍卫国祇树给孤独园。尔时世尊晨朝著衣持钵。阿难从佛向舍卫城。时于粪聚窟中。见夫妻二人。年几老大。柱杖战栗。如老鹳雀。佛遥见已。告阿难言。汝见夫妻二人极为老朽在粪窟中不。阿难白佛言。唯然已见。佛告阿难。如斯老人。若年少时。在舍卫城中。应为第一长者。剃除须发。被服法衣。应得罗汉。若少年时。聚积财钱。应为第二长者。若出家者。剃除须发。被服法衣。应得阿那含。若第三时。聚集钱财。应为第三长者。剃除须发。被服法衣。应得须陀洹。如今老熟。亦不能聚财。不能精勤。亦不得上人法。</p>
  <p>尔时世尊即说偈言。</p>
  <p class="l-js-5c">少不修梵行　　亦不聚财宝</p>
  <p class="l-js-5c">犹如老鹳雀　　迻止守空池</p>
  <p class="l-js-5c">不修于梵行　　壮不聚财宝</p>
  <p class="l-js-5c">念壮所好乐　　住立如曲弓</p>
  <p>佛说是已。诸比丘闻佛所说。欢喜奉行。</p>
  <h2>（八六）</h2>
  <p>如是我闻。一时佛在舍卫国祇树给孤独园。尔时有一老婆罗门。年耆根熟。先于往日。多造众恶。极为粗弊。毁犯所禁。不信福善。不先作福。临终之时。无所依止。往诣佛所。问讯佛已。在一面坐。而白佛言。世尊。我于往日。多造众恶。极为粗弊。毁犯所禁。不能修福。又不修善。亦复不能先作福德。临终之时。无所依止。佛言。实如汝语。老婆罗门言。善哉瞿昙。当为我说。使我长夜获于安乐。得义得利。佛言。实如汝说。汝于往日。身口意业。不作善行。毁犯禁戒。不修福德。不能先造。临命终时。作所怙恃。汝于今者。实为衰老。先造众罪。所作粗恶。不造福业。不修善行。不能先造。可畏之时。所归依处。譬如有人。将欲死时。思愿逃避。入善舍宅。以自救护。如是之事。都不可得。是故今当身修善行。意口亦然。若三业善。临命之时。即是舍宅。可逃避处。</p>
  <p>尔时世尊即说偈言。</p>
  <p class="l-js-5c">人生寿命促　　必将付于死</p>
  <p class="l-js-5c">衰老之所侵　　无有能救者</p>
  <p class="l-js-5c">是以应畏死　　唯有入佛法</p>
  <p class="l-js-5c">若修善法者　　是则归依处</p>
  <p>佛说是已。第二经无差别。应求归依处。大人宜修善。第三长行别。偈则不同。偈言。</p>
  <p class="l-js-5c">壮盛及衰老　　三时皆过去</p>
  <p class="l-js-5c">余命既无几　　常为老所患</p>
  <p class="l-js-5c">近到阎王际　　婆罗门欲生</p>
  <p class="l-js-5c">二间无住处　　汝都无资粮</p>
  <p class="l-js-5c">应作小明灯　　依凭于精勤</p>
  <p class="l-js-5c">前除于诸使　　不复生老死</p>
  <h2>（八七）</h2>
  <p>如是我闻。一时佛在舍卫国祇树给孤独园。尔时有一老婆罗门。往至佛所。问讯佛已。在一面坐。白佛言。世尊。吾今朽迈。往昔已来。造作众恶。未曾作福。未更修善。又所不行离于怖畏救护之法。善哉瞿昙。为我说法。使我命终有所救护。屋宅归依逃避之处。佛告婆罗门。世间炽然。何谓炽然。谓老病死。以是之故。应身修善。口意亦然。汝都不修身口意善。汝今若能于身口意修于善者。即是汝之船济。乃至死时能为汝救护。为汝屋宅。为汝归依逃避之处。</p>
  <p>尔时世尊即说偈言。</p>
  <p class="l-js-5c">譬如失火家　　焚烧于屋宅</p>
  <p class="l-js-5c">宜急出财宝　　以置无火处</p>
  <p class="l-js-5c">生老病死火　　焚烧于众生</p>
  <p class="l-js-5c">宜应修惠施　　赈众于贫穷</p>
  <p class="l-js-5c">世间金宝等　　王贼水火侵</p>
  <p class="l-js-5c">死时悉舍离　　无有随人者</p>
  <p class="l-js-5c">施逐人不舍　　犹如坚牢藏</p>
  <p class="l-js-5c">王贼及水火　　无能侵夺者</p>
  <p class="l-js-5c">悭贪不布施　　是名常睡眠</p>
  <p class="l-js-5c">修施济匮乏　　是名为觉悟</p>
  <p>佛说是已。诸比丘闻佛所说。欢喜奉行。</p>
  <h2>（八八）</h2>
  <p>如是我闻。一时佛在舍卫国祇树给孤独园。尔时乌答摩纳往至佛所。问讯佛已在一面坐。而作是言。瞿昙。我如法乞财。供养父母。又以正理。使得乐处。正理供给。得大福不。佛言。如是供养实得大福。佛言。摩纳。不限汝也。一切如法乞财。又以正理供养父母。正理使乐。正理供给。获无量福。何以故。当知是人梵天即在其家。若正理供养父母。是阿阇梨即在其家。若能正理供养父母。正理得乐。一切皆遥敬其家。若能正理供养父母。正理使乐。正理供给。当知大天即在其家。若能正理供养父母。正理与乐供给。当知一切诸天即在其家。何以故。梵天王由正理供养父母故。得生梵世。若欲供养阿阇梨者。供养父母。即是阿阇梨。若欲礼拜。先应礼拜父母。若欲事火。先当供养父母。若欲事天。先当供养父母。即是供养诸天。</p>
  <p>尔时世尊即说偈言。</p>
  <p class="l-js-5c">梵天及火神　　阿阇梨诸天</p>
  <p class="l-js-5c">若供养彼者　　应奉养二亲</p>
  <p class="l-js-5c">今世得名誉　　来世生梵天</p>
  <h2>（八九）</h2>
  <p>如是我闻。一时佛在舍卫国祇树给孤独园。尔时有一摩纳。名优北伽。往诣佛所。稽首问讯。在一面坐。白佛言。世尊。婆罗门如法乞财。聚设大祀。教他设祀。如是之祀。为当作祀。为当不作。尔时世尊说偈答言。</p>
  <p class="l-js-5c">马脂及人脂　　牛脂并美食</p>
  <p class="l-js-5c">吸风开祀门　　此六名大祀</p>
  <p class="l-js-5c">作业虽广大　　仙圣所毁呰</p>
  <p class="l-js-5c">牂羊及羖羊　　牛王诸小牛</p>
  <p class="l-js-5c">一切杀生类　　此不为正祀</p>
  <p class="l-js-5c">如是是邪祀　　众圣所不过</p>
  <p class="l-js-5c">若设正祀者　　终不恼群生</p>
  <p class="l-js-5c">不害有生命　　设祀断诸有</p>
  <p class="l-js-5c">是名为正祀　　若设如是祀</p>
  <p class="l-js-5c">大仙必往彼　　施及祀场余</p>
  <p class="l-js-5c">宜与彼应供　　清净心惠施</p>
  <p class="l-js-5c">时施施何处　　当施胜福田</p>
  <p class="l-js-5c">云何胜福田　　所谓修梵行</p>
  <p class="l-js-5c">若能如是施　　斯名广大祀</p>
  <p class="l-js-5c">设如是大祀　　以如法聚财</p>
  <p class="l-js-5c">净水手自与　　若能如是施</p>
  <p class="l-js-5c">诸天生信敬　　名为自他利</p>
  <p class="l-js-5c">必获大果报　　如是设大祀</p>
  <p class="l-js-5c">唯有智者能　　能生于净信</p>
  <p class="l-js-5c">亦得心解脱　　恼害不能加</p>
  <p class="l-js-5c">得世间众乐　　得生于胜处</p>
  <p class="l-js-5c">是名为智者　　所设之大祀</p>
  <p>佛说是已。优北伽摩纳闻佛所说。欢喜而去。</p>
  <h2>（九○）</h2>
  <p>如是我闻。一时佛在舍卫国祇树给孤独园。时有摩纳。名优北伽。往诣佛所。稽首问讯。在一面坐。白佛言。世尊。婆罗门如法乞财。聚敛大祀。教他设祀。如是之祀。为当作祀。为当不作。尔时世尊说偈答言。</p>
  <p class="l-js-5c">施设大祀具　　不扰害群生</p>
  <p class="l-js-5c">若能如是祀　　所作皆清净</p>
  <p class="l-js-5c">是名祀深隐　　梵行者所受</p>
  <p class="l-js-5c">现于世间中　　名闻极远者</p>
  <p class="l-js-5c">远离于战诤　　如是祀可赞</p>
  <p class="l-js-5c">诸佛所称善　　祀及祀之道</p>
  <p class="l-js-5c">以清净惠施　　宜施彼应供</p>
  <p class="l-js-5c">施时施何处　　斯名广大祀</p>
  <p class="l-js-5c">诸天所信敬　　以如法聚财</p>
  <p class="l-js-5c">净水手自与　　若能如是祀</p>
  <p class="l-js-5c">名为自他利　　必获大果报</p>
  <p class="l-js-5c">如是之大祀　　唯有智者能</p>
  <p class="l-js-5c">能生于净信　　亦得心解脱</p>
  <p class="l-js-5c">恼害不能加　　得世间最乐</p>
  <p class="l-js-5c">得生于胜处　　名为有智者</p>
  <p>佛说是已。优北伽闻佛所说。欢喜而去。</p>
  <h2>（九一）</h2>
  <p>如是我闻。一时佛在舍卫国祇树给孤独园。尔时有一摩纳。名曰佛移。往诣佛所。稽首问讯。在一面坐。白佛言。世尊。为有几法教在家人处于家中。得现报利。并得利乐。佛告摩纳。有四法。使在家人。得现世报。获利益乐。何谓为四。一能精勤。二能守护诸根。三得善知识。四正理养命。云何精勤。随所作业。家计资生。或为王臣。或为农夫。或复治生。或复牧人。随其所作。不惮劬劳。寒暑风雨。饥渴饱满。蚊虻蝇蜂。虽有勤苦。不舍作业。为成业故。终不休废。是名精勤。云何名为守护诸根。若族姓子。如法聚财。设有方计。不为王贼水火之所劫夺。怨憎之处悉不得侵。不生恶子。是名守护。云何名为近于善友。若族姓子。近于善友。而此善友资性贤良。终不奸盗。亦不放逸饮酒醉乱。吐出实言。不为欺诳。与如此人。共为亲友。未生忧恼能令不生。已生忧恼能使灭除。未生喜乐能使得生已生喜乐能使不失。是名善友。云何名为正理养命若族姓子。知其财物。量其多少。节其财用。入多于出。莫苟轻用。譬如有人食优昙果初食之时。树上甚多。既食之已醉眠七日。既醒悟已。方觉失果。宜处以理。奢俭得中。若有钱财。不能衣食。不能惠施。极自俭用。众人咸言。如此之人死如狗死。宜自筹量。不奢不俭。是名正理养命。摩纳复白佛言。修何等法。令在家人现受其利。后世得福。佛告摩纳。有四种法。能获福报。何谓为四。所谓信戒及施闻慧。云何名戒。能行不杀。乃至不饮酒。云何名施。施沙门婆罗门。师长父母。贫穷之者。乞与衣食床敷卧具。病瘦医药。种种所须。尽能惠与。名之为施。云何闻慧。如实知苦。知苦谛。如实知习。知习谛。如实知道。知道谛。如实知灭。知灭谛。是名闻慧具足。尔时世尊即说偈言。</p>
  <p class="l-js-5c">精心修事业　　勤守护不失</p>
  <p class="l-js-5c">亲近于善友　　能正理养命</p>
  <p class="l-js-5c">信戒施闻慧　　除断于悭贪</p>
  <p class="l-js-5c">若能如是者　　速获清净道</p>
  <p class="l-js-5c">如是八种法　　能得现利喜</p>
  <p class="l-js-5c">于未来之世　　亦得天上乐</p>
  <p>佛说是已。佛移摩纳闻佛所说。欢喜奉行。</p>
  <h2>（九二）</h2>
  <p>如是我闻。一时佛在弥絺罗国庵婆罗园。尔时婆私吒婆罗门女。新丧第六子。为丧子故。心意错乱。裸形狂走。渐走不已。至弥絺罗庵婆罗园。尔时世尊与无央数大众围绕说法。时婆私吒婆罗门女遥见世尊。还得本心。惭愧蹲地。佛告阿难。与其郁多罗僧。汝可将来。我为说法。阿难受敕。即与郁多罗僧。婆私吒婆罗门女。寻取衣著。往诣佛所。头面礼足。尔时世尊为婆罗门女。宣种种法。示教利喜。如昔诸佛。为说法要。施论戒论。生天之论。欲为不净苦恼之本。出要为乐。</p>
  <p>尔时世尊广为说法。知彼至心欲离盖缠。为说四谛苦习灭道。此婆私吒女。聪明解悟。闻法能持。譬如净白氎易受染色。婆私吒女即于坐上。见四真谛。见法到法。知法度疑彼岸。自已证法。不随他教。信不退转。于佛教法。得无所畏。即从坐起。合掌礼佛。白佛言。世尊。我今已得度于三恶。尽我形寿。归依三宝。为优婆夷。尽寿不杀。清净信向。不盗不邪淫。不妄语不饮酒。亦复如是。时彼妇女。闻法欢喜。礼佛而去。更于异时。婆私吒丧第七子。心不愁忧。亦不苦恼。亦不追念裸形狂走。</p>
  <p>尔时其夫婆罗突逻阇说偈问言。</p>
  <p class="l-js-5c">汝昔丧子时　　追念极荼毒</p>
  <p class="l-js-5c">愁忆缠心情　　弥时不饮食</p>
  <p class="l-js-5c">今者第七子　　遇患而命终</p>
  <p class="l-js-5c">汝备为慈母　　何故不哀念</p>
  <p>时婆私吒即便说偈答其夫言。</p>
  <p class="l-js-5c">从无量劫来　　受身无涯际</p>
  <p class="l-js-5c">由于恩爱故　　子孙不可计</p>
  <p class="l-js-5c">处处皆受身　　丧失亦非一</p>
  <p class="l-js-5c">生死旷路中　　受苦无穷已</p>
  <p class="l-js-5c">我了于生死　　往来之所趣</p>
  <p class="l-js-5c">是故于今者　　都无哀念情</p>
  <p>其夫婆罗门复说偈言。</p>
  <p class="l-js-5c">如汝所说者　　自昔未曾有</p>
  <p class="l-js-5c">于谁得解悟　　而能忘所忧</p>
  <p>时婆私吒复以偈答。</p>
  <p class="l-js-5c">婆罗门当知　　往日三佛陀</p>
  <p class="l-js-5c">于彼弥絺罗　　庵婆罗园中</p>
  <p class="l-js-5c">说断一切苦　　并与尽苦道</p>
  <p class="l-js-5c">修八圣道分　　安隐得涅槃</p>
  <p>时婆罗门复说偈言。</p>
  <p class="l-js-5c">我今亦欲诣　　庵婆罗园中</p>
  <p class="l-js-5c">咨问彼世尊　　除我念子苦</p>
  <p>时婆私吒复说偈言。</p>
  <p class="l-js-5c">佛身真金色　　圆光遍一寻</p>
  <p class="l-js-5c">永断众烦恼　　超度生死流</p>
  <p class="l-js-5c">如是大导师　　能调伏一切</p>
  <p class="l-js-5c">众生咸蒙化　　故号为真济</p>
  <p class="l-js-5c">汝今宜速往　　诣彼世尊所</p>
  <p>时婆罗门闻妇所说。欢喜踊跃。即时严驾。诣彼园中。遥见世尊。威光显赫。倍生恭敬。到已顶礼。在一面坐。尔时世尊以他心智。观察彼心。知其殷重。即时为说苦习灭道及八正道。如此等法。能至涅槃。</p>
  <p>时婆罗门闻是法已。悟四真谛。已得见法。寻求出家。佛即听许。既出家已。修不放逸。于三夜中。具得三明。佛记彼人得阿罗汉。是故更名为善生也。已得三明。敕其御者婆罗提言。汝可乘于所驾宝车还归于家。语婆私吒。汝于我所。可生随喜。所以者何。佛今为我说四谛法。又蒙出家。获于三明。是故于我应生净信。时婆罗提乘车还家。时婆私吒见车已还。问御者言。彼婆罗门见于佛不。御者白言。婆罗门即于坐上。见四真谛。既见四谛。求索出家。佛听出家。得出家已。于三夜中。获阿罗汉。尔时其妇语御者言。汝今能传是善消息。当赐汝马及千金钱。御者白言。我今不用马及金钱。我欲愿往诣佛所听受妙法。</p>
  <p>婆私吒言。汝若如是实为甚善。若汝出家速能获得阿罗汉道。婆私吒语其女言。汝善治家。受五欲乐。我欲出家。女孙陀利即白母言。我父尚能舍五欲乐。出家求道。我今亦当随而出家。离念兄弟眷恋之心。如大象去小象亦随。我亦如是。当随出家。执持瓦钵。而行乞食。我能修于易养之法。不作难养。婆私吒言。汝所欲者真为吉善。所愿必成。我今观汝不久必当得尽于欲离诸结使。时婆罗门婆罗阇婆私吒。并孙陀利。悉共相随。俱时出家。皆得尽于诸苦边际。</p>
  <h2>（九三）</h2>
  <p>如是我闻。一时佛在毗舍离国大林之中。尔时如来著衣持钵。入城乞食。食讫摄其衣钵。并复洗足。坐一树下。住于天住。时有一婆罗门。名郁凑罗突逻阇。失产乳牛。遍处推求。经于六日。不知牛处。次第求觅。趣大林中。遥见如来。在树下坐。容貌殊特。诸根寂定。心意恬静。获于最上调伏之意。如似金楼。威光赫然。见是事已。往诣佛所。即于佛前。而说偈言。</p>
  <p class="l-js-7c">云何比丘乐独静　　如是思惟何所得</p>
  <p>尔时世尊说偈答言。</p>
  <p class="l-js-5c">我于诸得失　　都无有愁忧</p>
  <p class="l-js-5c">汝莫谓于我　　与汝等无异</p>
  <p>时婆罗门复说偈言。</p>
  <p class="l-js-7c">此中真是梵住处　　实如比丘之所说</p>
  <p class="l-js-7c">我欲论我家中事　　唯愿少听我所说</p>
  <p class="l-js-5c">沙门汝今者　　宴坐林树间</p>
  <p class="l-js-5c">亦无有失牛　　六日之忧苦</p>
  <p class="l-js-5c">当知此沙门　　真为寂然乐</p>
  <p class="l-js-5c">汝亦不种稻　　何忧于灌水</p>
  <p class="l-js-5c">亦不忧稻穗　　有出不出者</p>
  <p class="l-js-5c">如是等众苦　　汝今久舍离</p>
  <p class="l-js-5c">亦不种胡麻　　又不恐荒秽</p>
  <p class="l-js-5c">汝亦无如是　　耘耨之苦恼</p>
  <p class="l-js-5c">当知彼沙门　　实为寂然乐</p>
  <p class="l-js-5c">我家有草敷　　敷来经七月</p>
  <p class="l-js-5c">中有众毒虫　　蝎螫生苦恼</p>
  <p class="l-js-5c">汝无如是事　　沙门为快乐</p>
  <p>汝无有七子　　[怡-台+龙]悷难教授</p>
  <p class="l-js-5c">举贷负他债　　汝无如是事</p>
  <p class="l-js-5c">沙门为快乐　　汝又无七女</p>
  <p class="l-js-5c">或有产一子　　或有无子者</p>
  <p class="l-js-5c">丧夫来归家　　无有如是事</p>
  <p class="l-js-5c">当知沙门乐　　亦无诸债主</p>
  <p class="l-js-5c">晨朝来至门　　债索所负者</p>
  <p class="l-js-5c">无有如是事　　沙门为快乐</p>
  <p class="l-js-5c">汝无有朽舍　　遍中诸空器</p>
  <p class="l-js-5c">鼷鼠在中戏　　蹚触出音声</p>
  <p class="l-js-5c">扰乱废我睡　　通夕不得眠</p>
  <p class="l-js-5c">汝无有恶妇　　丑陋目黄睛</p>
  <p class="l-js-5c">中夜强驱起　　日夕常骂詈</p>
  <p class="l-js-5c">或说家寒苦　　或云负他债</p>
  <p class="l-js-5c">沙门无此事　　当知为快乐</p>
  <p>尔时世尊复说偈言。</p>
  <p class="l-js-5c">婆罗门当知　　汝言为至诚</p>
  <p class="l-js-5c">无贼偷我牛　　已经于六日</p>
  <p class="l-js-5c">无有如斯事　　真实为快乐</p>
  <p class="l-js-5c">我实无稻田　　而生乏水想</p>
  <p class="l-js-5c">又不忧稻穗　　有出不出者</p>
  <p class="l-js-5c">我无如是苦　　常知为快乐</p>
  <p class="l-js-5c">我无胡麻田　　生草而荒秽</p>
  <p class="l-js-5c">我无如是事　　真实名为乐</p>
  <p class="l-js-5c">我实无草敷　　经历于七月</p>
  <p class="l-js-5c">又无毒虫出　　蝎螫家眷苦</p>
  <p class="l-js-5c">我无如是事　　真实为快乐</p>
  <p>我无有七子　　[怡-台+龙]悷而难教</p>
  <p class="l-js-5c">各自而债负　　为他所敦蹙</p>
  <p class="l-js-5c">我又无七女　　或产不产者</p>
  <p class="l-js-5c">丧夫还归家　　我无如此苦</p>
  <p class="l-js-5c">我亦无债主　　晨朝来扣门</p>
  <p class="l-js-5c">征索所负物　　又亦无朽舍</p>
  <p class="l-js-5c">满中诸空器　　鼷鼠戏其中</p>
  <p class="l-js-5c">蹚触出音声　　扰乱废我睡</p>
  <p class="l-js-5c">竟宿不得眠　　亦无有恶妇</p>
  <p class="l-js-5c">黄眼而丑陋　　中夜强驱起</p>
  <p class="l-js-5c">日夕常骂詈　　或说家贫苦</p>
  <p class="l-js-5c">或云负他债　　都无如斯苦</p>
  <p class="l-js-5c">真实为快乐　　婆罗门当知</p>
  <p class="l-js-5c">汝不断爱憎　　不得免是苦</p>
  <p class="l-js-5c">断欲离诸爱　　然后得快乐</p>
  <p>尔时世尊。为婆罗门。种种说法示教利喜。广说如上。乃至尽诸有结不受后有。时尊者郁凑罗突逻阇。得阿罗汉得解脱乐。踊跃欢喜。而说偈言。</p>
  <p class="l-js-5c">今我极喜乐　　大仙所说法</p>
  <p class="l-js-5c">闻法得解悟　　都无诸取舍</p>
  <p class="l-js-5c">不虚见世尊　　遇佛获道果</p>
  <h2>（九四）</h2>
  <p>如是我闻。一时佛在娑罗婆罗门聚落。尔时世尊。于其晨朝。著衣持钵。欲入娑罗聚落乞食。有非时云起。天降于雨。如来避雨至彼聚落。时聚落中。婆罗门长者共集论处。遥见佛来咸作是言。剃发道人知何等法。佛闻其言即告之曰。汝婆罗门。有知法者不知法者。刹利居士。亦复如是。</p>
  <p>尔时世尊。即说偈言。</p>
  <p class="l-js-5c">终不于亲友　　令其生屈伏</p>
  <p class="l-js-5c">王者亦不取　　不应伏者伏</p>
  <p class="l-js-5c">妻不求夫伏　　父母衰老至</p>
  <p class="l-js-5c">子应致敬养　　不宜生勃逆</p>
  <p class="l-js-5c">无有众聚处　　而无贤良人</p>
  <p class="l-js-5c">无有善丈夫　　而不说法语</p>
  <p class="l-js-5c">断于贪嗔痴　　所说皆如法</p>
  <p>时诸婆罗门言。汝善知婆罗门法。来入此众。即时敷座请佛就座。为我说法。我等乐听。尔时世尊。入其众中。坐其座上。为说种种法。示教利喜。而说偈言。</p>
  <p class="l-js-5c">若默无所说　　莫知其愚智</p>
  <p class="l-js-5c">要因于言说　　然后乃别知</p>
  <p class="l-js-5c">若说妙法者　　说法趣涅槃</p>
  <p class="l-js-5c">是以应言说　　炽然于法灯</p>
  <p class="l-js-5c">已立仙圣幢　　皆由于言说</p>
  <p class="l-js-5c">言说即圣幢　　是以不应嘿</p>
  <p>佛说是已。从坐而去。</p>
  <h2>（九五）</h2>
  <p>如是我闻。一时佛游拘萨罗。尔时彼国有婆罗门。名曰天敬。其聚落中。有止客舍。尔时尊者优波摩那。为佛侍者止客舍中。如来于时。微患风动苦于背痛。尊者优婆摩那。著衣持钵。诣天敬婆罗门家。尔时天敬。在于门中剃发而坐。彼婆罗门遥见尊者。即说偈言。</p>
  <p class="l-js-5c">落发服法衣　　手中执应器</p>
  <p class="l-js-5c">住立我门侧　　将欲何所求</p>
  <p>时尊者优波摩那以偈答言。</p>
  <p class="l-js-5c">大罗汉善逝　　牟尼患背痛</p>
  <p class="l-js-5c">须少燸药水　　故来从汝乞</p>
  <p>时婆罗门。即取钵盛满苏油。黑石蜜一箧。燸药水一车。而以与之。尔时尊者。既得之已。赍诣佛所。即以此油并燸药水洗涂佛身。饮黑蜜浆背痛即愈。时天敬婆罗门。于后日朝。往诣佛所。问讯世尊在一面坐。尔时世尊。以偈问婆罗门言。</p>
  <p class="l-js-5c">云何婆罗门　　行婆罗门法</p>
  <p class="l-js-5c">施何获大果　　何者是施时</p>
  <p class="l-js-5c">于何福田中　　获得于胜报</p>
  <p>时婆罗门复以偈答言。</p>
  <p class="l-js-5c">有多教学者　　多闻能总持</p>
  <p class="l-js-5c">父母真正净　　颜容悉端严</p>
  <p class="l-js-5c">如是等名为　　三明婆罗门</p>
  <p class="l-js-5c">若施如斯处　　能获大果报</p>
  <p class="l-js-5c">随时施衣食　　是名胜福田</p>
  <p>时婆罗门复以偈问佛。</p>
  <p class="l-js-5c">瞿昙说何种　　名为婆罗门</p>
  <p class="l-js-5c">云何为三明　　施何得大果</p>
  <p class="l-js-5c">何者是施时　　云何胜福田</p>
  <p>尔时世尊以偈答言。</p>
  <p class="l-js-5c">明知于三世　　见人天恶趣</p>
  <p class="l-js-5c">得尽于生死　　并获诸神通</p>
  <p class="l-js-5c">心智得解脱　　是谓为三明</p>
  <p class="l-js-5c">施彼得大果　　是名胜福田</p>
  <p>时天敬婆罗门。闻佛所说。欢喜而去。</p>
  <h2>（九六）</h2>
  <p>如是我闻。一时佛游拘萨罗国夜止娑罗林。尔时有一婆罗门。近林耕殖由晨行田。因到佛所。白佛言。世尊。我近林耕故乐此林。汝今亦乐此娑罗林。将非此中而耕种耶。时婆罗门。即说偈言。</p>
  <p class="l-js-5c">汝将欲种殖　　而乐此林耶</p>
  <p class="l-js-5c">无侣喜空寂　　以此林乐耶</p>
  <p>尔时世尊说偈答曰。</p>
  <p class="l-js-5c">我于斯林中　　都无有所作</p>
  <p class="l-js-5c">拔断其根本　　一切尽枯摧</p>
  <p class="l-js-5c">于林而无林　　已得出于林</p>
  <p class="l-js-5c">我永弃所乐　　禅定断染著</p>
  <p>时婆罗门复说偈言。</p>
  <p class="l-js-5c">汝实名佛陀　　于诸世间尊</p>
  <p class="l-js-5c">善能灭诸结　　离于诸畜积</p>
  <p class="l-js-5c">世间之最上　　尽后有边际</p>
  <p class="l-js-5c">汝倾欲华幢　　故号为世尊</p>
  <p>婆罗门。说是偈已。欢喜而去。</p>
  <h2>（九七）</h2>
  <p>如是我闻。一时佛游拘萨罗国。在娑罗林。时有一婆罗门。去林不远。五百摩纳。从其受学。时彼婆罗门。每念世尊如来何时来游此林。当往咨问。释我疑滞。时婆罗门。遣诸摩纳。诣林采薪。欲以祀火。时诸摩纳。既至林已。见于如来。在树下坐。端正殊特。容貌和奕。如真金楼。晖光赫然。时诸摩纳。睹如来已。寻负薪归。白其师言。和上昔日。每思见佛。今者如来。近在此林。若欲见者。宜知是时。时婆罗门。闻是语已。即诣佛所。问讯起居。在一面坐。即说偈言。</p>
  <p class="l-js-5c">深林极茂盛　　其中甚可畏</p>
  <p class="l-js-5c">何故独宴坐　　修禅无惧心</p>
  <p class="l-js-5c">又无众音乐　　可以娱自身</p>
  <p class="l-js-5c">云何乐闲居　　实为未曾有</p>
  <p class="l-js-5c">汝为求大梵　　世界自在主</p>
  <p class="l-js-5c">为求于帝释　　三十三天尊</p>
  <p class="l-js-5c">何故乐独处　　可畏深林中</p>
  <p class="l-js-5c">常修于苦行　　将欲何所求</p>
  <p>尔时世尊说偈答言。</p>
  <p class="l-js-5c">著有所欲者　　多怀诸疑惑</p>
  <p class="l-js-5c">于无数境界　　各各生染著</p>
  <p class="l-js-5c">一切诸结使　　皆因无智起</p>
  <p class="l-js-5c">我断无智根　　吐结欲埿干</p>
  <p class="l-js-5c">悉断于志求　　亦无诸谄曲</p>
  <p class="l-js-5c">于诸善法中　　证知得清净</p>
  <p class="l-js-5c">正得无上道　　修禅离欲者</p>
  <p>尔时婆罗门复说偈言。</p>
  <p class="l-js-5c">我今稽首礼　　归依牟尼尊</p>
  <p class="l-js-5c">于诸禅自在　　解悟无量觉</p>
  <p class="l-js-5c">于天人中尊　　具三十二相</p>
  <p class="l-js-5c">端正无与等　　犹彼雪山王</p>
  <p class="l-js-5c">于林得解脱　　而不著于林</p>
  <p class="l-js-5c">清净解脱者　　无生拔毒箭</p>
  <p class="l-js-5c">如来所说法　　于诸论中上</p>
  <p class="l-js-5c">言说最第一　　人中师子吼</p>
  <p class="l-js-5c">敷演四真谛　　广度于一切</p>
  <p class="l-js-5c">自离于大苦　　亦度诸群生</p>
  <p class="l-js-5c">咸今得安乐　　愿为说此法</p>
  <p class="l-js-5c">我今归命礼　　得度于彼岸</p>
  <p class="l-js-5c">离诸怖畏者　　善来住此林</p>
  <p class="l-js-5c">今我得值遇　　天人大导师</p>
  <p class="l-js-5c">能除灭众生　　一切诸苦恼</p>
  <p>尔时婆罗门。说是偈已。欢喜而去。</p>
  <h2>（九八）</h2>
  <p>如是我闻。一时佛游拘萨罗国。尔时世尊。止于孙陀利河岸。时彼岸侧。有住婆罗门。往诣佛所。问讯已讫。在一面坐。即白佛言。汝欲入此河中浴耶。佛问之曰。入此河浴有何利益。婆罗门言。今此河者古仙度处。若入洗浴能除众恶清净鲜洁。名为大吉。佛闻是已。即说偈言。</p>
  <p class="l-js-5c">非彼孙陀利　　得闭及恒河</p>
  <p class="l-js-5c">竭阇婆钵提　　入是诸河浴</p>
  <p class="l-js-5c">终不能洗除　　已作之恶业</p>
  <p class="l-js-5c">大力钵健提　　并与愚下劣</p>
  <p class="l-js-5c">设共于中洗　　乃至百千年</p>
  <p class="l-js-5c">终不能除恶　　烦恼之垢秽</p>
  <p class="l-js-5c">若人心真净　　具戒常布萨</p>
  <p class="l-js-5c">能修净业者　　常得具足戒</p>
  <p class="l-js-5c">不杀及不盗　　不淫不妄语</p>
  <p class="l-js-5c">能信罪福者　　终不嫉于他</p>
  <p class="l-js-5c">法水澡尘垢　　宜于是处洗</p>
  <p class="l-js-5c">虽于孙陀利　　竭阇等诸河</p>
  <p class="l-js-5c">此皆是世水　　饮之及洗浴</p>
  <p class="l-js-5c">不能除垢污　　并祛诸恶业</p>
  <p class="l-js-5c">饮浴何用为　　实语而调顺</p>
  <p class="l-js-5c">舍嗔不害物　　此是真净水</p>
  <p class="l-js-5c">若入净戒河　　洗除诸尘劳</p>
  <p class="l-js-5c">虽不除外秽　　能祛于内垢</p>
  <p class="l-js-5c">凶崄残害者　　婴愚造诸恶</p>
  <p class="l-js-5c">如是等不净　　秽污垢恶者</p>
  <p class="l-js-5c">水正洗身垢　　不能除此恶</p>
  <p>时婆罗门。闻佛所说赞言。善哉善哉。诚如所言。夫洗浴者。能除身垢。为恶业者。非洗能除。</p>
  <h2>（九九）</h2>
  <p>如是我闻。一时佛游拘萨罗孙陀利河岸。尔时世尊。新剃须发宿彼河岸。后夜早起以衣覆头。正身端坐系念在前。时彼河岸有祀火婆罗门。祀火之法。余应施与诸婆罗门。于天欲晓即持祀余。求婆罗门。欲以施之。过值于佛。尔时世尊。闻其行声。即发却覆。[口*磬]咳出声。此婆罗门。既见佛已。而作是言。此非婆罗门。乃是剃发道人。寻欲回还。复作是念。夫剃发者。不必沙门。婆罗门中亦有剃发。我当至彼问其因缘所生种姓。时婆罗门。即至佛所问讯言。汝生何处。为姓何等。</p>
  <p>尔时世尊。以偈答言。</p>
  <p class="l-js-5c">不应问生处　　宜问其所行</p>
  <p class="l-js-5c">微木能生火　　卑贱生贤达</p>
  <p class="l-js-5c">亦生善调乘　　惭愧为善行</p>
  <p class="l-js-5c">精勤自调顺　　度韦陀彼岸</p>
  <p class="l-js-5c">定意收其心　　具足修梵行</p>
  <p class="l-js-5c">晨朝应施与　　祠祀之遗余</p>
  <p class="l-js-5c">汝今婆罗门　　若欲修福者</p>
  <p class="l-js-5c">宜当速施与　　如是善丈夫</p>
  <p>时婆罗门说偈答言。</p>
  <p class="l-js-5c">我今遇善祀　　此处真祀火</p>
  <p class="l-js-5c">我今观察汝　　实度韦陀岸</p>
  <p class="l-js-5c">昔来祠祀残　　每施与余人</p>
  <p class="l-js-5c">未曾得如汝　　胜妙可施处</p>
  <p>婆罗门。即以此食。奉上世尊。佛不为受。即说偈言。</p>
  <p class="l-js-5c">先无惠施情　　说法而后与</p>
  <p class="l-js-5c">如斯之饮食　　不应为受取</p>
  <p class="l-js-5c">常法封如是　　故我不应食</p>
  <p class="l-js-5c">所以不受者　　为说法偈故</p>
  <p class="l-js-5c">现诸大人等　　尽灭于烦恼</p>
  <p class="l-js-5c">应以众饮食　　种种供养之</p>
  <p class="l-js-5c">欲求福田者　　斯处亦应施</p>
  <p class="l-js-5c">若欲为福者　　我即是福田</p>
  <p>时婆罗门。重白佛言。今我此食当施与谁。佛言。我不见世间沙门婆罗门若天若魔若梵能受是食正理消化。无有是处。佛言。宜置于彼无虫水中。时婆罗门。受佛教已。即持置彼无虫水中烟炎俱起[淴-勿+(句-口+夕)][淴-勿+(句-口+夕)]作声。时婆罗门。见是事已。生大惊怖。身毛为竖。以惊惧故。更采取薪。以用祀火。尔时世尊。即到其所。而说偈言。</p>
  <p class="l-js-5c">汝齐整薪燃　　谓为得清净</p>
  <p class="l-js-5c">薄福无智人　　乃然于外火</p>
  <p class="l-js-5c">婆罗门应当　　弃汝所燃火</p>
  <p class="l-js-5c">宜修内心火　　炽然不断绝</p>
  <p class="l-js-5c">增广如是火　　斯名为真祀</p>
  <p class="l-js-5c">数数生信施　　汝应如是祀</p>
  <p class="l-js-5c">汝今憍慢重　　非车所能载</p>
  <p class="l-js-5c">嗔毒犹如烟　　亦如油投火</p>
  <p class="l-js-5c">舌能炽恶言　　心为火伏藏</p>
  <p class="l-js-5c">不能自调顺　　云何名丈夫</p>
  <p class="l-js-5c">若以信为河　　戒为津济渡</p>
  <p class="l-js-5c">如是清净水　　善人之所赞</p>
  <p class="l-js-5c">若入信戒洗　　即汝毗陀咒</p>
  <p class="l-js-5c">能灭众恶相　　得度于彼岸</p>
  <p class="l-js-5c">以法用为池　　瞿昙真济渡</p>
  <p class="l-js-5c">清洁之净水　　善丈夫所贵</p>
  <p class="l-js-5c">诸能洗浴者　　毗陀功德人</p>
  <p class="l-js-5c">身体不污湿　　得度于彼岸</p>
  <p class="l-js-5c">实语调诸根　　隐藏于三业</p>
  <p class="l-js-5c">具修于梵行　　忍惭愧最上</p>
  <p class="l-js-5c">信向质直人　　斯是法洗浴</p>
  <p class="l-js-5c">是故汝今者　　应当如是知</p>
  <p>时婆罗门闻佛所说。弃事火具即起礼佛。合掌白言。唯愿听我于佛法中出家受具。得为比丘入于佛法修于梵行。佛即听许。令得出家受具足戒。时彼尊者。勤修克己专精独一。乐于闲静离于放逸。不乐亲近出家在家。所以者何。此族姓子。剃除须发服于法衣。正信出家。为修无上梵行。现在知见自身证故。时此比丘。修集定慧。得罗汉果。尽诸有漏。梵行已立。所作已办。不受后有。</p>
  <h2>（一○○）</h2>
  <p>如是我闻。一时佛在舍卫国祇树给孤独园。尔时有一髻发婆罗突逻阇婆罗门。往诣佛所。问讯已讫。在一面坐。即说偈言。</p>
  <p class="l-js-5c">外发悉被髻　　内有髻发不</p>
  <p class="l-js-5c">世间发所髻　　谁有能除者</p>
  <p>尔时世尊复说偈言。</p>
  <p class="l-js-5c">明智竖立戒　　心修于智慧</p>
  <p class="l-js-5c">专精能勤学　　年少除髻发</p>
  <p>时婆罗门复说偈言。</p>
  <p class="l-js-5c">外发悉被髻　　内有髻发不</p>
  <p class="l-js-5c">世间发所髻　　谁能断除者</p>
  <p>尔时世尊复说偈言。</p>
  <p class="l-js-5c">眼耳鼻舌身　　及与于意法</p>
  <p class="l-js-5c">名色都无余　　心意尽灭度</p>
  <p class="l-js-5c">若能如是者　　断除于髻发</p>
  <p>旃陀、婆私吒　　失牛、讲集处</p>
  <p>天敬娑罗林　　聚薪、二孙陀</p>
  <p>一髻发为十</p>
</body></html>