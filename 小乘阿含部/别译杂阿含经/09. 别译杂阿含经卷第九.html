<!DOCTYPE html>
<html>
<head>
  <meta charset="utf-8"/>
  <meta name="author" content="失译师名/秦"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>别译杂阿含经卷第九</title>
</head>
<body>
  <h1 class="head">别译杂阿含经卷第九</h1>
  <h2>（一六六）</h2>
  <p>如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于只洹。赫然大明。却坐一面。而说偈言。</p>
  <p class="l-js-5c">不生欢喜园　　终不能得乐</p>
  <p class="l-js-5c">是三十三天　　名称满世间</p>
  <p class="l-js-5c">常是彼天人　　之所居住处</p>
  <p>尔时世尊以偈答曰。</p>
  <p class="l-js-5c">汝如小婴愚　　非尔智所及</p>
  <p class="l-js-5c">如斯之妙法　　乃是罗汉语</p>
  <p class="l-js-5c">诸行斯无常　　是生灭之法</p>
  <p class="l-js-5c">其生灭灭已　　寂灭乃为乐</p>
  <p>天复以偈赞曰。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久弃舍　　能度世间爱</p>
  <p>尔时此天。说此偈已。欢喜还宫。</p>
  <h2>（一六七）</h2>
  <p>如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于只洹。赫然大明。却坐一面。而说偈言。</p>
  <p class="l-js-5c">能舍于家业　　断诸一切法</p>
  <p class="l-js-5c">常教授于他　　不名善沙门</p>
  <p>尔时世尊以偈答曰。</p>
  <p class="l-js-5c">夜叉汝当知　　若诸种姓中</p>
  <p class="l-js-5c">有遭苦难者　　诸有有智人</p>
  <p class="l-js-5c">不应不愍彼　　善逝以大悲</p>
  <p class="l-js-5c">安慰而教导　　罗汉法应尔</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天。说此偈已。欢喜还宫。</p>
  <h2>（一六八）</h2>
  <p>如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于只洹。赫然大明。却坐一面。而说偈言。</p>
  <p class="l-js-5c">若有贤善人　　能具修惭愧</p>
  <p>譬如彼良马　　不为[怡-台+龙]悷恶</p>
  <p>尔时世尊以偈答曰。</p>
  <p class="l-js-5c">一切世间人　　少能修惭愧</p>
  <p class="l-js-5c">能远离诸恶　　犹彼调乘马</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天。说此偈已。欢喜还宫。</p>
  <h2>（一六九）</h2>
  <p>如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于只洹。赫然大明。却坐一面。而说偈言。</p>
  <p class="l-js-5c">不善知己法　　好欲习他法</p>
  <p class="l-js-5c">是名睡不寤　　有时必得寤</p>
  <p>尔时世尊以偈答曰。</p>
  <p class="l-js-5c">既善知己法　　不喜习他教</p>
  <p class="l-js-5c">漏尽阿罗汉　　弃恶就正法</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天。说此偈已。欢喜还宫。</p>
  <h2>（一七○）</h2>
  <p>如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于只洹。赫然大明。却坐一面。而说偈言。</p>
  <p class="l-js-5c">不善调于法　　依止于异见</p>
  <p class="l-js-5c">是名睡不寤　　有时或得寤</p>
  <p>尔时世尊以偈答曰。</p>
  <p class="l-js-5c">于法善调顺　　不依止邪见</p>
  <p class="l-js-5c">度爱之彼岸　　佛知已涅槃</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天。说此偈已。欢喜还宫。</p>
  <h2>（一七一）</h2>
  <p>如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于只洹。赫然大明。却坐一面。而说偈言。</p>
  <p class="l-js-5c">比丘得罗汉　　尽诸有漏法</p>
  <p class="l-js-5c">如是灭结者　　住于最后身</p>
  <p class="l-js-5c">伪说言是我　　伪说言非我</p>
  <p>尔时世尊以偈答曰。</p>
  <p class="l-js-5c">比丘得罗汉　　尽诸有漏法</p>
  <p class="l-js-5c">如斯灭结者　　住于最后身</p>
  <p class="l-js-5c">内心终不著　　我及以非我</p>
  <p class="l-js-5c">随顺世俗故　　亦说我非我</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天说此偈已欢喜还宫。</p>
  <h2>（一七二）</h2>
  <p>如是我闻。一时佛在舍卫国祇树给孤独园。尔时罗睺罗阿修罗王。手障于月。时月天子。极大惊怖。身毛为竖。往诣佛所。顶礼佛足。即说偈言。</p>
  <p class="l-js-5c">如来大精进　　我今归命礼</p>
  <p class="l-js-5c">能于一切处　　悉皆得解脱</p>
  <p class="l-js-5c">今遭大艰难　　愿作我归依</p>
  <p class="l-js-5c">世间之善逝　　应供阿罗汉</p>
  <p class="l-js-5c">我今来归依　　如来愍世间</p>
  <p class="l-js-5c">使彼罗睺罗　　自然放舍我</p>
  <p>尔时世尊说偈答曰。</p>
  <p class="l-js-5c">月处虚空中　　能灭一切闇</p>
  <p class="l-js-5c">有大光明照　　清白悉明了</p>
  <p class="l-js-5c">月是世明灯　　罗睺应速放</p>
  <p class="l-js-5c">罗睺闻偈已　　心中怀战栗</p>
  <p class="l-js-5c">流汗如沐浴　　即速放彼月</p>
  <p>时跋罗蒲卢旃。见阿修罗王速疾放月。即说偈言。</p>
  <p class="l-js-5c">汝何故惊惧　　速疾放于月</p>
  <p class="l-js-5c">身汗如沐浴　　掉动如病者</p>
  <p>时阿修罗复说偈言。</p>
  <p class="l-js-5c">我闻佛说偈　　若不放月者</p>
  <p class="l-js-5c">头当破七分　　终不见安乐</p>
  <p>时跋罗蒲卢旃复说偈言。</p>
  <p class="l-js-5c">佛出未曾有　　见者得安隐</p>
  <p class="l-js-5c">阿修闻说偈　　即时放于月</p>
  <h2>（一七三）</h2>
  <p>如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于只洹。赫然大明。却坐一面。而说偈言。</p>
  <p class="l-js-5c">汝手为有杻　　及有靽桁不</p>
  <p class="l-js-5c">不处于牢狱　　乃至系闭不</p>
  <p>尔时世尊以偈答曰。</p>
  <p class="l-js-5c">我都无手杻　　及以诸桁械</p>
  <p class="l-js-5c">羁靽系闭等　　一切皆永灭</p>
  <p class="l-js-5c">夜叉汝当知　　我脱如是事</p>
  <p>天复以偈问曰。</p>
  <p class="l-js-5c">云何名为杻　　云何是桁械</p>
  <p class="l-js-5c">云何是羁靽　　云何为系闭</p>
  <p>佛复以偈答曰。</p>
  <p class="l-js-5c">母即名为杻　　妇名为桁械</p>
  <p class="l-js-5c">子名为羁靽　　爱名为系闭</p>
  <p class="l-js-5c">我无母之杻　　亦无妻桁械</p>
  <p class="l-js-5c">无有子羁靽　　复无爱系闭</p>
  <p>天复说偈言。</p>
  <p class="l-js-5c">善哉得无杻　　亦无有桁械</p>
  <p class="l-js-5c">善哉无羁靽　　无系闭亦善</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天。说此偈已。欢喜还宫。</p>
  <h2>（一七四）</h2>
  <p>如是我闻。一时佛在释翅鸠罗脾大斯聚落。尔时世尊。剃除须发。未久之间。晨朝早起。正身端坐。以衣覆头。时彼鸠罗脾大斯聚落之中。有一天神。来至佛所。而问佛言。汝忧愁耶。佛言。我无所失。何故忧愁。天神复言。汝欢喜耶。佛答之曰。我无所得。何故欢喜。复言。沙门汝不忧愁不欢喜耶。佛言。诚如所言。天即说偈言。</p>
  <p class="l-js-5c">比丘汝云何　　得无烦恼耶</p>
  <p class="l-js-5c">汝无少欢喜　　独坐于林野</p>
  <p class="l-js-5c">是处难忍乐　　而汝于今者</p>
  <p class="l-js-5c">不为不忍乐　　之所覆蔽障</p>
  <p>尔时世尊以偈答曰。</p>
  <p class="l-js-5c">我都无烦恼　　安住得解脱</p>
  <p class="l-js-5c">亦无有欢喜　　不乐所不乱</p>
  <p class="l-js-5c">天神应当知　　是故能独住</p>
  <p>天神复以偈问言。</p>
  <p class="l-js-5c">比丘汝今者　　何故无烦恼</p>
  <p class="l-js-5c">云何无欢喜　　而独住林野</p>
  <p class="l-js-5c">不为彼不乐　　之所覆蔽障</p>
  <p>尔时世尊以偈答曰。</p>
  <p class="l-js-5c">欢喜即烦恼　　烦恼即欢喜</p>
  <p class="l-js-5c">我无喜烦恼　　天神应当知</p>
  <p>天神复说偈言。</p>
  <p class="l-js-5c">比丘快善哉　　而无诸烦恼</p>
  <p class="l-js-5c">亦无有欢喜　　无欢喜善哉</p>
  <p class="l-js-5c">善哉处闲独　　不乐所不乱</p>
  <p>天神复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天。说此偈已。欢喜还宫。</p>
  <h2>（一七五）</h2>
  <p>如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于只洹。赫然大明。却坐一面。而说偈言。</p>
  <p class="l-js-5c">端坐百牟鋑　　头上亦火然</p>
  <p class="l-js-5c">应勤思方便　　而断于欲结</p>
  <p>尔时世尊以偈答曰。</p>
  <p class="l-js-5c">端坐百牟鋑　　头上亦火然</p>
  <p class="l-js-5c">念觉之比丘　　应勤思方便</p>
  <p class="l-js-5c">而断于边见　　及以吾我见</p>
  <p>天复以偈赞曰。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久弃舍　　能度世间爱</p>
  <p>尔时此天。说是偈已。欢喜还宫。</p>
  <h2>（一七六）</h2>
  <p>如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于只洹。赫然大明。却坐一面。而说偈言。</p>
  <p class="l-js-5c">天女侍左右　　毗舍阇充满</p>
  <p class="l-js-5c">愚痴黑闇林　　云何得过去</p>
  <p>尔时世尊以偈答曰。</p>
  <p class="l-js-5c">正直名为道　　无畏名方便</p>
  <p class="l-js-5c">无声名快乐　　能覆善觉观</p>
  <p class="l-js-5c">惭愧为拘靷　　念为诸翼从</p>
  <p class="l-js-5c">智慧为善乘　　正见为引导</p>
  <p class="l-js-5c">男子若女人　　能乘是乘者</p>
  <p class="l-js-5c">必舍弃名色　　离欲断生死</p>
  <p>天复以偈赞曰。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天。说此偈已。欢喜还宫。</p>
  <h2>（一七七）</h2>
  <p>如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于只洹。赫然大明。却坐一面。而说偈言。</p>
  <p class="l-js-5c">九门四轮转　　内盛满重铜</p>
  <p class="l-js-5c">深淤泥之中　　云何而得去</p>
  <p>尔时世尊以偈答曰。</p>
  <p class="l-js-5c">断于喜爱结　　及以欲贪恶</p>
  <p class="l-js-5c">拔于爱根本　　然后安隐出</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天。说此偈已。欢喜还宫。</p>
  <h2>（一七八）</h2>
  <p>如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于只洹。赫然大明。却坐一面。而说偈言。</p>
  <p class="l-js-5c">云何外结发　　内亦有结发</p>
  <p class="l-js-5c">世界俱结发　　我今问瞿昙</p>
  <p class="l-js-5c">云何令结发　　作于不结发</p>
  <p>尔时世尊以偈答曰。</p>
  <p class="l-js-5c">坚持立禁戒　　修心及智慧</p>
  <p class="l-js-5c">勤行于精进　　具念名比丘</p>
  <p class="l-js-5c">速能令结发　　作于不结发</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久弃舍　　能度世间爱</p>
  <p>尔时此天。说此偈已。欢喜还宫。</p>
  <h2>（一七九）</h2>
  <p>如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于只洹。赫然大明。却坐一面。而说偈言。</p>
  <p class="l-js-5c">出家甚为难　　极难难可见</p>
  <p class="l-js-5c">愚者作沙门　　多有诸事难</p>
  <p class="l-js-5c">怖畏懈怠者　　常无欢喜心</p>
  <p class="l-js-5c">云何而得行　　于彼沙门法</p>
  <p class="l-js-5c">不能禁其心　　数生不欢喜</p>
  <p class="l-js-5c">想欲得自在　　云何而除灭</p>
  <p>尔时世尊以偈答曰。</p>
  <p class="l-js-5c">比丘覆恶觉　　譬如龟藏六</p>
  <p class="l-js-5c">比丘无所依　　亦不恼害彼</p>
  <p class="l-js-5c">比丘入涅槃　　都无有讥论</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久弃舍　　能度世间爱</p>
  <p>尔时此天。说此偈已。欢喜还宫。</p>
  <h2>（一八○）</h2>
  <p>如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于只洹。赫然大明。却坐一面。而说偈言。</p>
  <p class="l-js-5c">睡卧厌频申　　频申而不乐</p>
  <p class="l-js-5c">饮食不调适　　并心下狭劣</p>
  <p class="l-js-5c">五事来覆障　　不得见贤道</p>
  <p>尔时世尊以偈答曰。</p>
  <p class="l-js-5c">若人睡卧厌　　频申而不乐</p>
  <p class="l-js-5c">饮食不调适　　并其心下劣</p>
  <p class="l-js-5c">精进舍五事　　后必见圣道</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久弃舍　　能度世间爱</p>
  <p>尔时此天。说此偈已。欢喜还宫。</p>
  <h2>（一八一）</h2>
  <p>如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于只洹。赫然大明。却坐一面。而说偈言。</p>
  <p class="l-js-5c">池水云何竭　　有何流还返</p>
  <p class="l-js-5c">世间之苦乐　　何处都消尽</p>
  <p>尔时世尊以偈答曰。</p>
  <p class="l-js-5c">眼耳与鼻舌　　并及于身意</p>
  <p class="l-js-5c">名色都消尽　　如是池枯竭</p>
  <p class="l-js-5c">尽于诸结业　　世间之苦乐</p>
  <p class="l-js-5c">于斯尽无余　　亦无有还返</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久弃舍　　能度世间爱</p>
  <p>尔时此天。说此偈已。欢喜还宫。</p>
  <h2>（一八二）</h2>
  <p>如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于只洹。赫然大明。却坐一面。而说偈言。</p>
  <p class="l-js-5c">牟尼之世雄　　犹如伊尼延</p>
  <p class="l-js-5c">少食不嗜味　　寂然处林坐</p>
  <p class="l-js-5c">我今有少疑　　欲问于瞿昙</p>
  <p class="l-js-5c">苦从谁出要　　云何解脱苦</p>
  <p class="l-js-5c">苦于何处尽　　愿为决所疑</p>
  <p>尔时世尊以偈答曰。</p>
  <p class="l-js-5c">世间有五欲　　意第六显现</p>
  <p class="l-js-5c">除断于喜欲　　远离一切苦</p>
  <p class="l-js-5c">是名苦出要　　亦名苦解脱</p>
  <p class="l-js-5c">斯处名尽灭　　是事汝当知</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久弃舍　　能度世间爱</p>
  <p>尔时此天。说此偈已。欢喜还宫。</p>
  <h2>（一八三）</h2>
  <p>如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于只洹。赫然大明。却坐一面。而说偈言。</p>
  <p class="l-js-5c">都无所缘攀　　又无安足处</p>
  <p class="l-js-5c">甚深洪流中　　谁能不沉没</p>
  <p class="l-js-5c">谁有勤精进　　能度瀑驶流</p>
  <p>尔时世尊以偈答曰。</p>
  <p class="l-js-5c">净持于禁戒　　修智及禅定</p>
  <p class="l-js-5c">观察内身念　　难度而得度</p>
  <p class="l-js-5c">得离于欲结　　出过色有使</p>
  <p class="l-js-5c">尽于欢喜有　　如是能履深</p>
  <p class="l-js-5c">而不为没溺　　能度瀑驶流</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久弃舍　　能度世间爱</p>
  <p>尔时此天。说此偈已。欢喜还宫。</p>
  <h2>（一八四）</h2>
  <p>如是我闻。一时佛在舍卫国祇树给孤独园。时有一天。光色倍常。赫然大明。遍于只洹。来诣佛所。顶礼足已。在一面坐。问言。瞿昙。汝今能知一切众生所著所缚。及知一切众生得解脱者并净解脱不。尔时世尊即告天曰。我实尽知一切之所缚著。及得解脱尽解脱净解脱者。天复问言。瞿昙。云何能知一切众生之所缚著得解脱尽解脱净解脱耶。佛复告言。我尽观见。有汝天当知今我之心。得善解脱。得解脱故。能知众生之所缚著。得解脱尽解脱净解脱。亦悉知之。天即赞言。善哉善哉。瞿昙。知缚著。乃至能知得净解脱。天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久弃舍　　能度世间爱</p>
  <p>尔时此天。说此偈已。欢喜还宫。</p>
  <h2>（一八五）</h2>
  <p>如是我闻。一时佛在舍卫国祇树给孤独园。时有一天光色倍常。于其夜中。来诣佛所。威光显照。遍于只洹。晃然大明。却坐一面。而问佛言。瞿昙。汝为能度瀑驶流耶。尔时世尊答言。实尔。天言。瞿昙。如此驶流。深广无际。傍无攀缘。中无安足。而能得度。甚为奇特。佛言。实尔。天复问曰瞿昙。汝今云何于此驶流。无可攀挽。无安足处。而能得度。佛答天曰。若我懈怠。必为沉没。若为沉没。必为所漂。若我精进。必不沉没。若不沉没。不为所漂。我于如是大洪流中。无可攀挽。无安足处。而能得度此大驶流。天即赞言。善哉善哉。比丘于此驶流。无所攀挽。而能得度。甚为希有。</p>
  <p>天复以偈赞言。</p>
  <p class="l-js-5c">我昔已曾见　　婆罗门涅槃</p>
  <p class="l-js-5c">久舍于嫌怖　　能度世间爱</p>
  <p>尔时此天。说此偈已。欢喜还宫。</p>
  <p>牟鋑及天女　　四转轮、髻发</p>
  <p>睡厌、极难尽　　伊尼延、驶流</p>
  <p class="l-js-5c">无缚著解脱　　而能得济度</p>
  <h2>（一八六）</h2>
  <p>如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于只洹。赫然大明。却坐一面。而说偈言。</p>
  <p class="l-js-5c">世间常惊惧　　众生恒忧恼</p>
  <p class="l-js-5c">未得财封利　　及已得之者</p>
  <p class="l-js-5c">于得不得中　　能无喜惧心</p>
  <p class="l-js-5c">如斯之等事　　唯愿为我说</p>
  <p>尔时世尊以偈答曰。</p>
  <p class="l-js-5c">若有智慧者　　苦行摄诸根</p>
  <p class="l-js-5c">弃舍一切务　　除如此等人</p>
  <p class="l-js-5c">更无出生死　　若不舍诸务</p>
  <p class="l-js-5c">常处于生死　　惊畏而怖迮</p>
  <p class="l-js-5c">忧愁等诸患　　苦恼所缠逼</p>
  <p class="l-js-5c">若舍于一切　　能除上诸患</p>
  <p class="l-js-5c">则离于生死　　忧怖等诸恶</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久弃舍　　能度世间爱</p>
  <p>尔时此天。说此偈已。欢喜还宫。</p>
  <h2>（一八七）</h2>
  <p>如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于只洹。赫然大明。却坐一面。而说偈言。</p>
  <p class="l-js-5c">谁得色最胜　　谁乘和合逝</p>
  <p class="l-js-5c">当于其处住　　习学何事业</p>
  <p class="l-js-5c">是何等种类　　而能供养天</p>
  <p>尔时世尊以偈答曰。</p>
  <p class="l-js-5c">持戒有智慧　　善能修己者</p>
  <p class="l-js-5c">念禅不放逸　　除去四热恼</p>
  <p class="l-js-5c">正法意解脱　　如此得上色</p>
  <p class="l-js-5c">美妙获最胜　　和合斯乘道</p>
  <p class="l-js-5c">应形彼处住　　习学于善法</p>
  <p class="l-js-5c">若有如是人　　名知供养天</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久弃舍　　能度世间爱</p>
  <p>尔时此天。说此偈已。欢喜还宫。</p>
  <h2>（一八八）</h2>
  <p>如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于只洹。赫然大明。却坐一面。而说偈言。</p>
  <p class="l-js-5c">罗吒国商估　　财产极巨富</p>
  <p class="l-js-5c">各各相贪利　　贪求无厌足</p>
  <p class="l-js-5c">为财产斗诤　　爱欲结流漂</p>
  <p class="l-js-5c">如斯之等类　　谁能舍欲爱</p>
  <p>尔时世尊以偈答曰。</p>
  <p class="l-js-5c">弃舍于众缘　　妻子及六畜</p>
  <p class="l-js-5c">一切所玩爱　　除去欲贪痴</p>
  <p class="l-js-5c">舍欲而出家　　此能断欲结</p>
  <p class="l-js-5c">永舍于一切　　漂没及诤讼</p>
  <p>尔时天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久弃舍　　能度世间爱</p>
  <p>尔时此天。说此偈已。欢喜还宫。</p>
  <h2>（一八九）</h2>
  <p>如是我闻。一时佛在舍卫国祇树给孤独园。尔时佛告诸比丘。于往昔时。俱萨罗国。有五百乘车。而以为伴。行到旷野险难之处。无有水草。有五百贼。寻逐其车。规欲摽掠。时有天神。住旷野中。知贼欲劫。而作是念。我今当往诣彼车所。我当问之。彼若能答。当为救护。设有不通。我当放舍。思惟是已。寻即来到行客车前。身光遍照五百乘车。尽皆大明。即便以偈。问商估言。</p>
  <p class="l-js-7c">谁于寤者名为睡　　谁于睡者名为寤</p>
  <p class="l-js-7c">谁能解达如斯义　　宜知是时应答我</p>
  <p>时商估中。有优婆塞。于三宝所。深得净信。归佛法僧。于佛法僧。得了决定。无有狐疑。又于四谛。亦无疑心。已得见谛。获于初果。晨朝早起。正身端坐。系念在前。高声诵经。诵法句偈。及波罗缘。种种经偈。彼优婆塞。说偈答言。</p>
  <p class="l-js-7c">我于寤者名为睡　　我于睡者名为寤</p>
  <p class="l-js-7c">我知斯事悉明了　　是故今者以偈答</p>
  <p>尔时天神以偈问言。</p>
  <p class="l-js-7c">汝今云何作是言　　我于寤者名为睡</p>
  <p class="l-js-7c">我于睡者名为寤　　云何如此而答我</p>
  <p>优婆塞以偈答言。</p>
  <p class="l-js-7c">断除贪欲嗔恚痴　　诸漏已尽阿罗汉</p>
  <p class="l-js-7c">彼称为寤我名睡　　不知苦习及灭道</p>
  <p class="l-js-7c">我于彼睡名为寤　　天神汝今应当知</p>
  <p>天神复说偈问言。</p>
  <p class="l-js-7c">善哉于寤名为睡　　汝能善解答我问</p>
  <p class="l-js-7c">久来不见法兄弟　　今得相见大欢悦</p>
  <p class="l-js-7c">今尔众伴为汝故　　一切安隐得归还</p>
  <p>佛说是已。诸比丘。闻佛所说。欢喜奉行。</p>
  <h2>（一九○）</h2>
  <p>如是我闻。一时佛在舍卫国祇树给孤独园。尔时佛告诸比丘。乃往古昔。输波罗城。有优婆塞。所居住处。诸优婆塞。咸共集会。于其堂上。诃欲之过。欲现外形。如露白骨。又如肉段。众鸟竞逐。欲如粪毒。亦螫亦污。又如火坑。亦如疥人。向火痒痛。愈增其疾。又如向风执炬逆走。若不放舍。必为所烧。亦如梦幻。又如假借。亦如树果。又如鉾戟。欲为不净。秽恶充满。如食不消。哕臭可恶。虽复共集种种言说诃欲之过。然其还家。各自放逸。时优婆塞。所集堂神。而作是念。诸优婆塞。集会此堂。说欲过患。及其还家。嗜欲滋甚。不名清净。不依法行。我今为彼。作诸触恼。令其觉寤。作是念已。时彼堂神。于优婆塞集会之时。即说偈言。</p>
  <p class="l-js-5c">优婆塞集论　　说欲是无常</p>
  <p class="l-js-5c">汝等还自为　　欲流所沉没</p>
  <p class="l-js-5c">譬如深淤泥　　老牛坠在中</p>
  <p class="l-js-5c">如今我观察　　优婆塞众多</p>
  <p class="l-js-5c">多闻持禁戒　　唯说一欲过</p>
  <p class="l-js-5c">言欲是无常　　但空有是言</p>
  <p class="l-js-5c">实无弃欲心　　贪著男女相</p>
  <p class="l-js-5c">贪著名非法　　汝等宜舍弃</p>
  <p class="l-js-5c">于佛教法中　　应如法修行</p>
  <p>尔时天神。说如是偈。诸优婆塞。闻是偈已。皆悉解悟。厌恶于欲。剃除须发。信家非家。出家学道。勤行精进。修戒定慧。悉皆获得阿罗汉果。佛说是已。诸比丘。闻佛所说。欢喜奉行。</p>
  <h2>（一九一）</h2>
  <p>如是我闻。一时佛在王舍城迦兰陀竹林。时须达多长者。有少因缘。从舍卫国。至王舍城。诣护弥长者家。见其家中。竟夜不睡。破薪然火。办诸供具。安置高座。敷诸床榻。须达多长者。见是事已。作是思惟。今此长者。施设供具。为欲结婚。欢乐宴会。为欲屈彼频婆娑罗王。及大臣乎。复更思念。若请国王。及以官属。婚姻宴会。而此长者。不应躬身。而自栖栖。执于劳苦。然火作食。必有胜人。不审是谁。我今当问。思惟是已。即以所念。问于长者。时护弥长者。即答之曰。我亦不为婚姻欢会。亦不屈请频婆娑罗王。及大臣等。而为此会。我于明日。将欲请佛及比丘僧。故设斯供。须达多长者。初闻佛名。身毛为竖。惊喜问言。云何名佛。护弥答言。释种出家。剃除须发。成于无上正真之道。号曰为佛。须达又问。云何名僧。长者答曰。若刹利子。剃除须发。逐佛出家。婆罗门种。居士种。首陀罗种。如是之等。信家非家。随佛出家。是名为僧。我于今者。请佛及僧。须达多问言。今日如来。为可见不。护弥答言。如来近在迦兰陀林。尔今小待。佛当自来受我供养。时须达多。内心踊跃。思睹世尊。便小睡眠。眠已寻寤。天犹未晓。意谓平旦。即便早起。趣于城门。然彼城门。初夜后夜。二时常开。时须达多。既至门下。见城门开。谓天已晓。即出门外。欲诣佛所。先以念佛故有光明。来照其身。到城外已。见一天祠。即时绕祠。恭敬礼拜。还复黑闇。心自念言。天大黑闇。若人非人。或能害我。当还入城。时尸婆天神。放光照曜。乃至只洹。悉皆大明。天神即语须达多言。汝可前进。不宜退还。尔时天神。即说偈言。</p>
  <p class="l-js-5c">假使百匹马　　载满众珍宝</p>
  <p class="l-js-5c">并及百金人　　以持用布施</p>
  <p class="l-js-5c">如是展转施　　遍满阎浮提</p>
  <p class="l-js-5c">如是功德聚　　以用为一分</p>
  <p class="l-js-5c">不如有一人　　发心向佛所</p>
  <p class="l-js-5c">举足行一步　　十六分中一</p>
  <p class="l-js-5c">假使雪山中　　所有大力象</p>
  <p class="l-js-5c">其数足满百　　金宝庄挍身</p>
  <p class="l-js-5c">其体甚姝大　　其行极迅疾</p>
  <p class="l-js-5c">暴逸倍有力　　满载诸杂宝</p>
  <p class="l-js-5c">以此用布施　　不如向佛所</p>
  <p class="l-js-5c">一步之功德　　十六分中一</p>
  <p class="l-js-5c">假使剑摩耆　　所出之宝女</p>
  <p class="l-js-5c">颜容甚端严　　其数足满百</p>
  <p class="l-js-5c">璎珞以严身　　真金为首饰</p>
  <p class="l-js-5c">头著宝珠璎　　以此用布施</p>
  <p class="l-js-5c">所得之功德　　不如向佛所</p>
  <p class="l-js-5c">举足行一步　　十六分中一</p>
  <p class="l-js-5c">是故我劝尔　　于此莫退还</p>
  <p>时须达多。即问之曰。汝是谁耶。天即答言。我是汝昔日亲旧善身摩纳。于舍利弗大日连所。临终之时。生欢喜心。命终生天。得为北方天王毗沙门子。我于如来弟子所。发心随喜尚获此福。况复佛也。时须达多。复自念言。今此天神。称赞乃尔。以此量之。必知彼人功德尊胜。尔时世尊露地经行。须达多长者。即诣佛所。初见世尊。不知礼敬。辄前直坐。时彼天神。化作婆罗门。来至佛所绕佛三匝顶礼恭敬。然后就坐。时须达多。既见之已。方效于彼。礼敬而坐问讯。不审圣体安乐以不。尔时世尊。以偈答曰。</p>
  <p class="l-js-5c">一切事安乐　　婆罗门涅槃</p>
  <p class="l-js-5c">无为欲所污　　解脱于诸有</p>
  <p class="l-js-5c">心断诸欲求　　心除热恼病</p>
  <p class="l-js-5c">其心得清净　　寂灭安隐眠</p>
  <p>尔时世尊。即将长者须达多。入于房中。敷座而坐。时须达多。礼佛足已。在一面坐。佛为种种说法。示教利喜。施论戒论生天之论。欲为不净。出要为乐。佛知须达多心意专正。踊跃欢喜。佛为说四真谛。即于座上。见四真谛。如新净氎易受染色。须达多易悟。亦复如是。见法证法。断八十亿洞然之结。得须陀洹。即从座起。整衣服。礼佛足已。白佛言。世尊。我名须达多。我以布施贫乏之故。诸人称为给孤独氏。佛言。汝是何国人。出生何种族。须达白言。我所出生舍卫国。唯愿世尊。往诣彼国。我当终身施设供养。佛告须达多。彼国为有僧坊以不。须达多白佛言。世尊。但往于彼。我当营造。使诸比丘。来往于彼。尔时如来。默然受请。时须达多。闻佛所说。并受其请。顶礼佛足。欢喜而去。</p>
  <h2>（一九二）</h2>
  <p>如是我闻。一时佛在舍卫国祇树给孤独园。尔时须达多长者。遇病困笃。于时世尊。闻其病甚。即于晨朝。著衣持钵。往诣其家。须达长者。遥见佛来。动身欲起。佛告长者。不须汝起。尔时世尊。别敷座坐。佛告长者。汝所患苦。为可忍不。医疗有降。不至增乎。长者白佛。今所患苦。甚为难忍。所受痛苦。遂渐增长。苦痛逼切。甚可患厌。譬如力人以绳系于弱劣者头。[打-丁+(稯-禾)]搣掣顿。揉捺其头。我患首疾。亦复如是。譬如屠家以彼利刀。而开牛腹。挠搅五内。我患腹痛。亦复如是。譬如二大力士。捉彼羸瘦极患之人。向火燺炙。我患身体。烦热苦痛。亦复如是。佛告长者。汝于今者。应于佛所生不坏信。法僧及戒。亦当如是。长者白言。如佛所说。四不坏信。我亦具得。佛告长者。依四不坏。尔今次应修于六念。汝当念佛诸功德。忆佛十号。如来应供正遍知明行足善逝世间解无上士调御丈夫天人师佛世尊。是名念佛。云何念法。如来所说胜妙之法。等同庆善。现在得利。及获得证。离诸热恼。不择时节。能向善趣。现在开示。乃至智者自知。是名念法。云何念僧。常当忆念僧之德行。如来圣僧。得向具足。应病授药。正真向道。所行次第。不越限度。能随于佛。所行之法。须陀洹果向须陀洹。斯陀含果向斯陀含。阿那含果向阿那含。阿罗汉果向阿罗汉。是名如来声闻僧。具足戒定慧解脱解脱知见。为他所请。如是等僧。宜应敬礼合掌向之。是名念僧。云何念戒。自念所行满足之戒。白净戒。不瑕戒。不缺戒。不穿漏戒。纯净戒。无垢秽戒。不求财物戒。智者所乐戒。无可讥嫌戒。次应自念。是名念戒。云何念施。己所行施。我得善利。应离悭贪行于布施。心无所著。悉能放舍。若施之时。手自授与。心常乐施。无有厌倦。舍心具足。若有乞索。常为开分。是名念施。云何念天。常当护心念六欲天。念须陀洹斯陀含。生彼六天。须达多白佛言。世尊。如佛所说。六念之法。我已具修。须达白佛。唯愿世尊。在此中食。佛默受请。日时既到。须达长者为于如来设众肴馔。种种备具清净香洁。设是供已。合掌向佛。而作是言。世尊出世难可值遇。佛为长者。种种说法。示教利喜。从座而去。须达长者于佛去后。寻于其夜。身坏命终。得生天上。既生天上。寻还佛所。须达天子光色倍常。照于只洹。悉皆大明。顶礼佛足在一面坐。而说偈言。</p>
  <p class="l-js-5c">此今犹故是　　只洹之园林</p>
  <p class="l-js-5c">仙圣所住处　　林池甚闲静</p>
  <p class="l-js-5c">法主居其中　　我今生喜乐</p>
  <p class="l-js-5c">信戒定慧业　　正命能使净</p>
  <p class="l-js-5c">若能修如是　　向来之上行</p>
  <p class="l-js-5c">非种姓财富　　能得获斯事</p>
  <p class="l-js-5c">智慧舍利弗　　寂然持禁戒</p>
  <p class="l-js-5c">空处乐恬静　　最胜无伦匹</p>
  <p>佛告天曰。如是如是。尔时世尊即说偈言。</p>
  <p class="l-js-5c">信戒定慧业　　正念能使净</p>
  <p class="l-js-5c">非种姓财富　　能获如斯事</p>
  <p class="l-js-5c">智慧舍利弗　　寂灭能持戒</p>
  <p class="l-js-5c">空处乐恬静　　最上无伦匹</p>
  <p>须达天子闻佛所说。欢喜顶礼。于座上没。还于天宫。</p>
  <p>尔时世尊于天未晓。入讲堂中。敷座而坐。告诸比丘。向有一天。光色倍常。来诣我所。其光晖曜。普照只洹。悉皆大明。礼我足已。却坐一面。而说斯偈。</p>
  <p class="l-js-5c">此今犹故是　　只洹之园林</p>
  <p class="l-js-5c">仙圣所住处　　林池甚闲静</p>
  <p class="l-js-5c">法主居其中　　我今生悦乐</p>
  <p class="l-js-5c">信戒定慧业　　正命能使净</p>
  <p class="l-js-5c">若能修如是　　向来之上事</p>
  <p class="l-js-5c">非种姓财富　　能获如斯事</p>
  <p class="l-js-5c">智慧舍利弗　　寂然持禁戒</p>
  <p class="l-js-5c">空处乐恬静　　最胜无伦匹</p>
  <p>尔时尊者阿难在如来后。闻天说偈。即白佛言。此必是须达长者。得生天上。是故还来赞舍利弗。佛言。如是如是。彼须达多生天上。来至我所。说如斯偈。尔时阿难及诸比丘闻佛所说。欢喜奉行。</p>
  <h2>（一九三）</h2>
  <p>如是我闻。一时佛在旷野园第一林中。时首长者身遇困疾。尔时世尊闻其患已。后日晨朝。著衣持钵。往诣其家。时首长者。遥见佛来。动身欲起。佛告长者。不须汝起。佛即慰问。汝所患苦为可忍不。医疗有降不至增耶。长者白佛。今我患苦。极为难忍。所受痛剧。遂渐增长。苦痛逼切。甚可厌患。譬如有力之人。以手[打-丁+(稯-禾)]搣无力者头。揉捺牵掣。我患头痛亦复如是。譬如屠者以彼利刀。挠搅牛腹肠胃寸绝。我患腹痛。亦复如是。譬如二大力人。捉一羸病。向火燺炙。身体焦烂。患体热痛。亦复如是。佛告长者。汝今应于佛所生不坏信。法僧及戒亦当如是。长者白佛。如佛所说。四不坏信。我已具得。佛告长者。依于如是四不坏信。应修六念。长者白佛。如此六念。我已具修。时首长者即白佛言。唯愿世尊。在此中食。佛默然受请。日时已到。彼首长者为于如来设众肴膳。种种备具清净香洁。设是供已。寻便奉施。合掌向佛。而作是言。世尊出世难可值遇。佛为长者。种种说法。示教利喜。从座而去。时首长者如来去后。寻于其夜。身坏命终。生无热天。既生天已。即作此念。我于今者。应往佛所。作是念已。寻来佛所。光色倍常。照于只洹。悉皆大明。顶礼佛已。却坐一面。身渗入地。譬如苏油。佛告天子。汝可化为粗身。当作住想。时首天子受佛敕已。即便化作欲界粗形。不复渗没。佛告首天子言。汝行几法。不生厌足。身坏命终。生无热天。首天白佛。我行三法。心无厌足。故得生天。见佛听法。供养众僧。无厌足故。命终得生无热天上。时首天子即说偈言。</p>
  <p class="l-js-5c">我乐常见佛　　不舍于听法</p>
  <p class="l-js-5c">供养比丘僧　　受持贤圣法</p>
  <p class="l-js-5c">调伏贪嫉心　　得生无热天</p>
  <p>时首天子说是偈已。欢喜顶礼。即从座没。还于天宫。</p>
  <h2>（一九四）</h2>
  <p>如是我闻。一时佛在舍卫国祇树给孤独园。时有一天来至佛所。光色倍常。威光晖曜。遍照只洹。悉皆大明。却坐一面。而说偈言。</p>
  <p class="l-js-5c">七比丘解脱　　生于无烦天</p>
  <p class="l-js-5c">尽于善受有　　度世间爱著</p>
  <p class="l-js-5c">谁使度驶流　　而此驶流者</p>
  <p class="l-js-5c">死极得自在　　甚难可得度</p>
  <p class="l-js-5c">谁救死罥弶　　出过天境界</p>
  <p>尔时世尊以偈答曰。</p>
  <p class="l-js-5c">优比罗建陀　　第三佛羯罗</p>
  <p class="l-js-5c">跋直羯提婆　　婆睺提毗纽</p>
  <p class="l-js-5c">如是等比丘　　尽度于驶流</p>
  <p class="l-js-5c">能度死自在　　尽断生死罥</p>
  <p class="l-js-5c">出过于天界　　言说极深远</p>
  <p class="l-js-5c">难识难可解　　所说无不善</p>
  <p class="l-js-5c">汝是何天耶　　来问我此事</p>
  <p>尔时此天以偈答曰。</p>
  <p class="l-js-5c">我不还此有　　名为无烦天</p>
  <p class="l-js-5c">是故我尽知　　七比丘解脱</p>
  <p class="l-js-5c">断弃于爱有　　度世之缚结</p>
  <p class="l-js-5c">我生天先缘　　今日当具说</p>
  <p class="l-js-5c">梵行尽于漏　　迦叶优婆塞</p>
  <p class="l-js-5c">瓦师养父母　　远离于淫欲</p>
  <p class="l-js-5c">迦叶及父母　　爱答摩纳等</p>
  <p class="l-js-5c">彼是我亲友　　我亦与彼昵</p>
  <p class="l-js-5c">净身守口意　　尽住最后身</p>
  <p class="l-js-5c">如是诸大人　　我共为善伴</p>
  <p>尔时世尊复答天曰。如是如是。实如所说。</p>
  <p class="l-js-5c">瓦师如尔言　　本毗婆陵伽</p>
  <p class="l-js-5c">难提婆瓦师　　迦叶优婆塞</p>
  <p class="l-js-5c">孝事于父母　　梵行尽于漏</p>
  <p class="l-js-5c">彼与我亲友　　我亦为彼亲</p>
  <p class="l-js-5c">如是诸大人　　本日相亲近</p>
  <p class="l-js-5c">善修身口意　　住于最后身</p>
  <p>尔时彼天闻佛所说。欢喜顶礼而去。</p>
  <p class="l-js-5c">常惊恐颜色　　罗吒国估客</p>
  <p class="l-js-5c">输波罗须达　　须达多生天</p>
  <p class="l-js-5c">首长者生天　　又有无烦天</p>
</body></html>