<!DOCTYPE html>
<html>
<head>
  <meta charset="utf-8"/>
  <meta name="author" content="求那跋陀罗/刘宋"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>杂阿含经卷第四十四</title>
</head>
<body>
  <h1 class="head">杂阿含经卷第四十四</h1>
  <p>如是我闻：一时，佛住弥絺罗国庵罗园中。</p>
  <p>时，有婆四吒婆罗门尼，有六子相续命终，念子发狂，裸形被发，随路而走，至弥絺罗庵罗园中。尔时，世尊无量大众围绕说法，婆四吒婆罗门尼遥见世尊，见已，即得本心，惭愧羞耻，敛身蹲坐。</p>
  <p>尔时，世尊告尊者阿难：“取汝郁多罗僧与彼婆四吒婆罗门尼，令著听法。”</p>
  <p>尊者阿难即受佛教，取衣令著。时，婆罗门尼得衣著已，至于佛前，稽首礼佛，退坐一面。</p>
  <p>尔时，世尊为其说法，示教照喜已，如佛常法，说法次第，乃至信心清净，受三自归，闻佛所说，欢喜随喜，作礼而去。</p>
  <p>彼婆四吒优婆夷于后时，第七子忽复命终，彼优婆夷都不啼哭忧悲恼苦。时，婆四吒优婆夷夫说偈而告婆四吒优婆夷言：</p>
  <p>“先诸子命终，念子生忧苦，</p>
  <p>昼夜不饮食，乃至发狂乱。</p>
  <p>今丧第七子，而不生忧苦？”</p>
  <p>婆四吒优婆夷即复说偈答其夫言：</p>
  <p>“儿孙有千数，因缘和合生，</p>
  <p>长夜迁过去，我与君亦然。</p>
  <p>子孙及宗族，其数无限量，</p>
  <p>彼彼所生处，更互相残食。</p>
  <p>若知生要者，何足生忧苦？</p>
  <p>我已知出离，生死存亡相，</p>
  <p>不复生忧苦，入佛正教故。”</p>
  <p>时，婆四吒优婆夷夫说偈叹曰：</p>
  <p>“未曾所闻法，而今闻汝说，</p>
  <p>何处闻说法，不念子忧悲？”</p>
  <p>婆四吒优婆夷说偈答言：</p>
  <p>“今日等正觉，在弥絺罗国，</p>
  <p>庵罗树园中，永离一切苦，</p>
  <p>演说一切苦，苦集苦寂灭，</p>
  <p>贤圣八正道，安隐趣涅槃！</p>
  <p>则是我大师，深乐其正教。</p>
  <p>我已知正法，能开子忧苦。”</p>
  <p>其夫婆罗门复说偈言：</p>
  <p>“我今亦当往，弥絺庵罗园，</p>
  <p>彼世尊亦当，开我子忧苦。”</p>
  <p>优婆夷复说偈言：</p>
  <p>“当观等正觉，柔软金色身，</p>
  <p>不调者能调，广度海流人。”</p>
  <p>尔时，婆罗门即严驾乘于马车，诣弥絺罗庵罗园；遥见世尊，转增信乐，诣大师前。彼时，大师即为说偈，开其法眼，苦、集、灭、道，正向涅槃。彼即见法，成无间等；既知法已，请求出家。</p>
  <p>时，婆罗门即得出家，独静思惟，乃至得阿罗汉。世尊记说：“于第三夜，逮得三明。”得三明已，佛即告之：“命遣御者乘车还家，告婆四吒优婆夷，令发随喜，语言：‘婆罗门往见世尊，得净信心，奉事大师，即为说法，为开法眼，见苦圣谛、苦集、苦灭、贤圣八道，安趣涅槃，成无间等；既知法已，即求出家。世尊记说：“于第三夜，具足三明。”’”</p>
  <p>时，彼御者奉教疾还。时，婆四吒优婆夷遥见御者空车而还，即遥问言：“婆罗门为见佛不？佛为说法，开示法眼，见圣谛不？”</p>
  <p>御者白言：“婆罗门已见世尊，得净信心，奉事大师，为开法眼，说四圣谛，成无间等；既知法已，即求出家，专精思惟。世尊记说：‘于第三夜，具足三明。’”</p>
  <p>时，优婆夷心即随喜，语御者言：“车马属汝，加复赐汝金钱一千，已汝传信言：‘罗婆门宿阇谛，已得三明。’令我欢喜故。”</p>
  <p>御者白言：“我今何用车马金钱为？车马金钱还优婆夷，我今当还婆罗门所，随彼出家。”</p>
  <p>优婆夷言：“汝意如此，便可速还。不久亦当如彼所得，具足三明，随后出家。”</p>
  <p>御者白言：“如是，优婆夷，如彼出家，我亦当然。”</p>
  <p>优婆夷言：“汝父出家，汝随出家，我今不久亦当随去。如空野大龙，乘虚而游，其余诸龙、龙子、龙女悉皆随去，我亦如是，执持衣钵，易养易满。”</p>
  <p>御者白言：“优婆夷，若如是者，所愿必果，不久当见优婆夷少欲知足，执持衣钵，人所弃者，乞受而食，剃发染衣，于阴、界、入断除爱欲，离贪系缚，尽诸有漏。”</p>
  <p>彼婆罗门及其御者、婆四吒优婆夷、优婆夷女孙陀盘梨，悉皆出家，究竟苦边。</p>
  <p>如是我闻：一时，佛住毗舍离国大林精舍。</p>
  <p>时，有毗梨耶婆罗豆婆遮婆罗门，晨朝买牛，未偿其价，即日失牛，六日不见。时，婆罗门为觅牛故，至大林精舍，遥见世尊坐树下，仪容挺特，诸根清净，其心寂默，成就止观，其身金色，光明焰照；见已，即诣其前，而说偈言：</p>
  <p>“云何无所求，空寂在于此，</p>
  <p>独一处空闲，而得心所乐？”</p>
  <p>尔时，世尊说偈答曰：</p>
  <p>“若失若复得，于我心不乱。</p>
  <p>婆罗门当知，莫谓彼如我，</p>
  <p>心计于得失，其心不自在。”</p>
  <p>时，婆罗门复说偈言：</p>
  <p>“最胜梵志处，如比丘所说；</p>
  <p>我今当自说，真实语谛听。</p>
  <p>沙门今定非，晨朝失牛者，</p>
  <p>六日求不得，是故安乐住。</p>
  <p>沙门今定非，种植胡麻田，</p>
  <p>虑其草荒没，是故安乐住。</p>
  <p>沙门今定非，种稻田乏水，</p>
  <p>畏叶枯便死，是故安乐住。</p>
  <p>沙门今定无，寡女有七人，</p>
  <p>悉养孤遗子，是故安乐住。</p>
  <p>沙门今定无，七不爱念子，</p>
  <p>放逸多负债，是故安乐住。</p>
  <p>沙门今定无，债主守其门，</p>
  <p>求索长息财，是故安乐住。</p>
  <p>沙门今定无，七领重卧具，</p>
  <p>忧勤择诸虫，是故安乐住。</p>
  <p>沙门今定无，赤眼黄发妇，</p>
  <p>昼夜闻恶声，是故安乐住。</p>
  <p>沙门今定无，空仓群鼠戏，</p>
  <p>常忧其羸乏，是故安乐住。”</p>
  <p>尔时，世尊说偈答言：</p>
  <p>“我今日定不，晨朝失其牛，</p>
  <p>六日求不得，是故安乐住。</p>
  <p>我今日定无，种植胡麻田，</p>
  <p>常恐其荒没，是故安乐住。</p>
  <p>我今日定无，种稻田乏水，</p>
  <p>畏叶便枯死，是故安乐住。</p>
  <p>我今日定无，寡女有七人，</p>
  <p>悉养孤遗子，是故安乐住。</p>
  <p>我今日定无，七不爱念子，</p>
  <p>放逸多负债，是故安乐住。</p>
  <p>我今日定无，债主守其门，</p>
  <p>求索长息财，是故安乐住。</p>
  <p>我今日定无，七领重卧具，</p>
  <p>忧勤择诸虫，是故安乐住。</p>
  <p>我今日定无，黄头赤眼妇，</p>
  <p>昼夜闻恶声，是故安乐住。</p>
  <p>我今日定无，空仓群鼠戏，</p>
  <p>常忧其羸乏，是故安乐住。</p>
  <p>不舍念不念，众生安乐住，</p>
  <p>断欲离恩爱，而得安乐住。”</p>
  <p>尔时，世尊为精进婆罗豆婆遮婆罗门种种说法，示教照喜，如佛常法，次第说法，布施、持戒，乃至于正法中，心得无畏；即从座起，合掌白佛：“我今得于正法、律出家学道，成比丘分，修梵行不？”</p>
  <p>佛告婆罗门：“汝今可得于正法、律出家、受具足，修诸梵行，乃至得阿罗汉，心善解脱。”</p>
  <p>尔时，精进婆罗豆婆遮婆罗门得阿罗汉，缘自觉知，得解脱乐，而说偈言：</p>
  <p>“我今甚欣乐，大仙法之上，</p>
  <p>得离贪欲乐，不空见于佛。”</p>
  <p>如是我闻：一时，佛住娑罗树林婆罗门聚落。尔时，世尊晨朝著衣持钵，入婆罗门聚落乞食，有非时云起。</p>
  <p>尔时，世尊作是念：“我今当往婆罗门聚落婆罗长者大会堂中。”作是念已，即往向彼大会堂所。</p>
  <p>时，婆罗门长者悉集堂上，遥见世尊，共相谓言：“彼剃头沙门竟知何法？”</p>
  <p>尔时，世尊告彼婆罗聚落婆罗门长者言：“诸婆罗门有知法者，有不知者；刹利长者亦有知法者，有不知法者。”</p>
  <p>尔时，世尊即说偈言：</p>
  <p>“非朋欲胜朋，王不伏难伏，</p>
  <p>妻不求胜夫，无子不恭父，</p>
  <p>无会无智者，无智不法言。</p>
  <p>贪恚痴悉断，是则名智者。”</p>
  <p>时，彼婆罗门长者白佛言：“善士瞿昙，善士夫可入此堂，就座而坐。”</p>
  <p>世尊坐已，即白佛言：“瞿昙说法，我等乐听。”</p>
  <p>尔时，世尊为彼大会婆罗门长者种种说法，示教照喜已，复说偈言：</p>
  <p>“愚智群聚会，非说孰知明？</p>
  <p>能说寂静道，因说智则辩。</p>
  <p>说者显正法，建立大仙幢，</p>
  <p>善说为仙幢，法为罗汉幢。”</p>
  <p>尔时，世尊为婆罗聚落婆罗门长者建立正法，示教照喜，示教照喜已，从座起而去。</p>
  <p>如是我闻：一时，佛在拘萨罗人间游行，至浮梨聚落，住天作婆罗门庵罗园中，尊者优波摩为侍者。</p>
  <p>尔时，世尊患背痛，告尊者优波摩：“汝举衣钵已，往至天作婆罗门舍。”</p>
  <p>时，天作婆罗门处于中堂，令梳头者理剃须发，见尊者优波摩于外门住，见已，即说偈言：</p>
  <p>“何等剃须发，身著僧迦梨？</p>
  <p>住于彼门外，为欲何所求？”</p>
  <p>尊者优波摩说偈答言：</p>
  <p>“罗汉世善逝，所患背风疾，</p>
  <p>颇有安乐水，疗牟尼疾不？”</p>
  <p>时，天作婆罗门以满钵酥、一瓶油、一瓶石蜜，使人担持，并持暖水，随尊者优波摩诣世尊所，以涂其体，暖水洗之，酥蜜作饮，世尊背疾即得安隐。</p>
  <p>时，天作婆罗门晨朝早起，往诣佛所，稽首礼足，退坐一面，而说偈言：</p>
  <p>“何言婆罗门，施何得大果？</p>
  <p>何等为时施，云何净福田？”</p>
  <p>尔时，世尊说偈答言：</p>
  <p>“若得宿命智，见天定趣生，</p>
  <p>得尽诸有漏，牟尼起三明，</p>
  <p>善知心解脱，解脱一切贪，</p>
  <p>说名婆罗门，施彼得大果，</p>
  <p>施彼为时施，随所欲福田。”</p>
  <p>时，天作婆罗门闻佛所说，欢喜随喜，作礼而去。</p>
  <p>如是我闻：一时，佛在拘萨罗人间游行，于一夜时，住止娑罗林中。</p>
  <p>时，有一婆罗门，去娑罗林不远，营作田业。晨朝起作，至娑罗林中，遥见世尊坐一树下，仪容端正，诸根清净，其心寂定，具足成就第一止观，其身金色，光明彻照；见已，往诣其所，白言：“瞿昙，我近在此经营事业，故乐此林。瞿昙于此有何事业，乐此林中？”复说偈言：</p>
  <p>“比丘于此林，为何事业故，</p>
  <p>独一守空闲，乐于此林中？”</p>
  <p>尔时，世尊说偈答曰：</p>
  <p>“无事于此林，林根久已断，</p>
  <p>于林离林脱，禅思不乐断。”</p>
  <p>时，彼婆罗门闻佛所说，欢喜随喜，作礼而去。</p>
  <p>如是我闻：一时，佛在拘萨罗人间游行，夜宿一娑罗林中。</p>
  <p>时，有一婆罗门，近彼林侧，与五百年少婆罗门共。彼婆罗门常称叹钦想：“欲见世尊，何时游于此林？我因得见遇，问所疑，颇有闲暇为我记说？”</p>
  <p>时，彼婆罗门年少弟子为采薪故，入于林中，遥见世尊坐一树下，仪容端正，诸根寂静，其心寂定，形若金山，光明彻照；见已，作是念：“我和尚婆罗门常称叹钦仰，欲见瞿昙，问其所疑。今此沙门瞿昙到此林中，我当疾往白和尚令知。”</p>
  <p>即持薪束，疾还学堂，舍薪束已，诣和尚所，白言：“和尚当知：和尚由来常所称叹钦仰欲见沙门瞿昙，脱到此林，当问所疑。今日瞿昙已到此林，和尚知时！”</p>
  <p>时，婆罗门即诣世尊所，面相问讯慰劳已，退坐一面，而说偈言：</p>
  <p>“独入此恐怖，深邃丛林中，</p>
  <p>坚住不倾动，善修正勤法。</p>
  <p>无歌舞音乐，寂默住空闲，</p>
  <p>我所未曾见，独乐深林者！</p>
  <p>欲求于世间，自在增上主？</p>
  <p>为三十三天，天上自在乐？</p>
  <p>何故深林中，苦行自枯槁？”</p>
  <p>尔时，世尊说偈答言：</p>
  <p>“若欲种种求，诸界多种著，</p>
  <p>彼一切皆是，愚痴之根本！</p>
  <p>如是一切求，我久悉已吐，</p>
  <p>不求不谄伪，一切无所触，</p>
  <p>于一切诸法，唯一清净观，</p>
  <p>得无上菩提，禅思修正乐。”</p>
  <p>婆罗门复说偈言：</p>
  <p>“我今敬礼汝，大寂牟尼尊，</p>
  <p>禅思之妙王，觉无边大觉，</p>
  <p>如来天人救，巍巍若金山。</p>
  <p>解脱于丛林，于林永不著，</p>
  <p>已拔深利刺，清净无余迹。</p>
  <p>论师之上首，言说最胜辩，</p>
  <p>人中雄师子，震吼于深林。</p>
  <p>显现苦圣谛，集灭八正道，</p>
  <p>能尽众苦聚，乘出净无垢。</p>
  <p>自脱一切苦，济彼苦众生，</p>
  <p>安乐众生故，演说于正法。</p>
  <p>已断于恩爱，远离于欲网，</p>
  <p>断除于一切，有爱之结缚。</p>
  <p>如水生莲华，尘水不染著；</p>
  <p>如日停虚空，清净无云翳。</p>
  <p>善哉我今日，至拘萨罗林，</p>
  <p>得见于大师，两足之胜尊，</p>
  <p>大林大精进，得第一广度，</p>
  <p>调御师之首，敬礼无所畏！”</p>
  <p>时，婆罗门广说斯偈，赞叹佛已，闻佛所说，欢喜随喜，作礼而去。</p>
  <p>如是我闻：一时，佛在拘萨罗人间游行，宿于孙陀利河侧。</p>
  <p>尔时，世尊剃发未久，于后夜时，结跏趺坐，正身思惟，系念在前，以衣覆头。</p>
  <p>时，孙陀利河侧有婆罗门住止，夜起持祠，余食不尽，持至河边，欲求大德婆罗门以奉之。尔时，世尊闻河边婆罗门声，闻已，謦咳作声，却衣现头。时，孙陀利河侧婆罗门见佛已，作是念：“是剃头沙门，非婆罗门。”欲持食还去。彼婆罗门复作是念：“非独沙门是剃头者，婆罗门中亦有剃头，应往至彼，问其所生。”时，孙陀利河侧婆罗门诣世尊所，而问之言：“为何姓生？”</p>
  <p>尔时，世尊即说偈言：</p>
  <p>“汝莫问所生，但当问所行。</p>
  <p>刻木为钻燧，亦能生于火，</p>
  <p>下贱种姓中，生坚固牟尼。</p>
  <p>智慧有惭愧，精进善调伏，</p>
  <p>究竟大明际，清净修梵行。</p>
  <p>而今正是时，应奉施余食。”</p>
  <p>时，孙陀利河侧婆罗门复说偈言：</p>
  <p>“我今吉良日，求福修供养，</p>
  <p>遇得见大士，三时最胜尊，</p>
  <p>若不见佛者，当更施余人！”</p>
  <p>尔时，孙陀利河侧婆罗门转得信心，即持余食以奉世尊，世尊不受，以说偈得故，如上因说偈而得食广说。孙陀利河侧婆罗门白佛言：“世尊，今此施食当置何所？”</p>
  <p>佛告婆罗门：“我不见诸天、魔、梵、沙门、婆罗门、天神、世人有能食此食，令身安隐者。汝持此食去著无虫水中，及少生草地。”</p>
  <p>时，婆罗门即持此食著无虫水中，水即烟起涌沸，啾啾作声。如烧铁丸投之冷水，烟起涌沸，啾啾作声；如是彼食著无虫水中，烟起涌沸，啾啾作声。孙陀利河侧婆罗门心欲恐怖，身毛皆竖，谓为灾变，驰走上岸，集聚干木，供养祠火，令息灾怪。世尊见彼集聚干木，供养祠火，望息灾怪；见已，即说偈言：</p>
  <p>“婆罗门祠火，焚烧干草木，</p>
  <p>莫呼是净道，能却诸灾患。</p>
  <p>此则恶供养，而谓为黠慧，</p>
  <p>作如是因缘，外道取修净。</p>
  <p>汝今弃薪火，起内火炽然，</p>
  <p>常修不放逸，常富于供养！</p>
  <p>处处兴净信，广施设大会，</p>
  <p>心意为束薪，瞋恚黑烟起，</p>
  <p>妄语为尘味，口舌为木杓，</p>
  <p>胸怀燃火处，欲火常炽然。</p>
  <p>当善自调伏，消灭士夫火，</p>
  <p>正信为大河，净戒为渡济，</p>
  <p>澄净清流水，智者之所叹！</p>
  <p>人中净天德，当于中洗浴，</p>
  <p>涉水不著身，安乐度彼岸。</p>
  <p>正法为深渊，福德为下济，</p>
  <p>澄净水充满，智者所赞叹！</p>
  <p>人中天净德，当于中洗浴，</p>
  <p>涉水不著身，安乐度彼岸。</p>
  <p>真谛善调御，摄护修梵行，</p>
  <p>慈悲为苦行，真实心清净，</p>
  <p>沐浴以正法，智者所称叹！”</p>
  <p>尔时，孙陀利河侧婆罗门闻佛所说，欢喜随喜，复道而去。</p>
  <p>如是我闻：一时，佛在拘萨罗人间游行，住孙陀利河侧丛林中。</p>
  <p>时，有孙陀利河侧住止婆罗门来诣佛所，面相问讯慰劳已，退坐一面，问佛言：“瞿昙，至孙陀利河中洗浴不？”</p>
  <p>佛告婆罗门：“何用于孙陀利河中洗浴为？”</p>
  <p>婆罗门白佛：“瞿昙，孙陀利河是济度之数，是吉祥之数，是清净之数。若有于中洗浴者，悉能除人一切诸恶。”</p>
  <p>尔时，世尊即说偈言：</p>
  <p>“非孙陀利河，亦非婆休多，</p>
  <p>非伽耶萨罗，如是诸河等，</p>
  <p>作诸恶不善，能令其清净。</p>
  <p>恒河婆休多，孙陀利河等，</p>
  <p>愚者常居中，不能除众恶。</p>
  <p>其清净之人，何用洗浴为？</p>
  <p>其清净之人，何用布萨为？</p>
  <p>净业以自净，是生于受持，</p>
  <p>不杀亦不盗，不淫不妄语，</p>
  <p>信施除悭垢，于斯而洗浴。</p>
  <p>于一切众生，常起慈悲心，</p>
  <p>井水以洗浴，用伽耶等为？</p>
  <p>内心自清净，不待洗于外。</p>
  <p>下贱田舍儿，身体多污垢，</p>
  <p>以水洗尘秽，不能净其内。”</p>
  <p>尔时，孙陀利河侧婆罗门闻佛所说，欢喜随喜，从座起而去。</p>
  <p>如是我闻：一时，佛住迦毗罗卫国尼拘律园中。</p>
  <p>时，有萦髻婆罗豆婆遮婆罗门本俗人时，为佛善知识，来诣佛所，面相问讯慰劳已，退坐一面，而说偈言：</p>
  <p>“外身萦髻者，是但名萦髻，</p>
  <p>内心萦髻者，是结缚众生。</p>
  <p>今请问瞿昙，云何解萦髻？”</p>
  <p>尔时，世尊说偈答言：</p>
  <p>“受持于净戒，内心修正觉，</p>
  <p>专精勤方便，是则解萦髻。”</p>
  <p>时，萦髻婆罗门闻佛所说，欢喜随喜，从座起而去。</p>
  <p>如是我闻：一时，佛住迦毗罗卫国尼拘律园中。</p>
  <p>时，有萦髻波罗豆婆遮婆罗门来诣佛所，面前问讯，相慰劳已，退坐一面，而说偈言：</p>
  <p>“身外萦髻者，是但名萦髻，</p>
  <p>内心萦髻者，是结缚众生。</p>
  <p>我今问瞿昙，如此萦髻者，</p>
  <p>云何作方便，于何断萦髻？”</p>
  <p>尔时，世尊说偈答言：</p>
  <p>“眼耳及与鼻，舌身意入处，</p>
  <p>于彼名及色，灭尽令无余。</p>
  <p>诸识永灭者，于彼断萦髻。”</p>
  <p>佛说此经已，萦髻婆罗豆婆遮婆罗门闻佛所说，欢喜随喜，从座起去。</p>
  <p>如是我闻：一时，佛住郁毗罗聚落尼连禅河侧菩提树下，成佛未久。</p>
  <p>尔时，世尊独静思惟，作是念：“不恭敬者，则为大苦，无有次序。无他自在可畏惧者，则于大义有所退减；有所恭敬，有次序，有他自在者，得安乐住；有所恭敬，有次序，有他自在，大义满足。颇有诸天、魔、梵、沙门、婆罗门、天神、世人中，能于我所具足戒胜、三昧胜、智慧胜、解脱胜、解脱知见胜，令我恭敬宗重，奉事供养，依彼而住？”</p>
  <p>复作是念：“无有诸天、魔、梵、沙门、婆罗门、天神、世人能于我所戒具足胜、三昧胜、智慧胜、解脱胜、解脱知见胜，令我恭敬宗重，奉事供养，依彼而住者。唯有正法令我自觉，成三藐三佛陀者，我当于彼恭敬宗重，奉事供养，依彼而住。所以者何？过去如来、应、等正觉亦于正法恭敬宗重，奉事供养，依彼而住；诸当来世如来、应、等正觉亦于正法恭敬宗重，奉事供养，依彼而住。”</p>
  <p>尔时，娑婆世界主梵天王知世尊心念已，如力士屈伸臂顷，从梵天没，住于佛前，叹言：“善哉！如是，世尊。如是，善逝，懈怠不恭敬者，甚为大苦。广说乃至大义满足，其实无有诸天、魔、梵、沙门、婆罗门、天神、世人于世尊所戒具足胜、三昧胜、智慧胜、解脱胜、解脱知见胜，令世尊恭敬宗重，奉事供养，依彼而住者。唯有正法，如来自悟成等正觉，则是如来所应恭敬宗重，奉事供养，依彼而住者。所以者何？过去诸如来、应、等正觉亦于正法恭敬宗重，奉事供养，依彼而住；诸未来如来、应、等正觉亦当于正法恭敬宗重，奉事供养，依彼而住。世尊亦当于彼正法恭敬宗重，奉事供养，依彼而住。”</p>
  <p>时，梵天王复说偈言：</p>
  <p>“过去等正觉，及未来诸佛，</p>
  <p>现在佛世尊，能除众生忧。</p>
  <p>一切恭敬法，依正法而住，</p>
  <p>如是恭敬者，是则诸佛法。”</p>
  <p>时，梵天王闻佛所说，欢喜随喜，稽首佛足，即没不现。</p>
  <p>如是我闻：一时，佛住郁毗罗聚落尼连禅河侧菩提树下，成佛未久。</p>
  <p>尔时，世尊独静思惟，作是念：“有一乘道能净众生，度诸忧悲，灭除苦恼，得真如法，谓四念处。何等为四？身身观念处，受、心、法法观念处。若有人不乐四念处者，则不乐如圣法；不乐如圣法者，则不乐如圣道；不乐如圣道者，则不乐甘露法；不乐甘露法者，则不解脱生、老、病、死、忧、悲、恼苦。若乐修四念处者，则乐修如圣法；乐修如圣法者，则乐如圣道；乐如圣道者，则乐甘露法；乐甘露法者，得解脱生、老、病、死、忧、悲、恼苦。”</p>
  <p>尔时，娑婆世界主梵天王知佛心念已，譬如力士屈伸臂顷，于梵天没，住于佛前，作是叹言：“如是，世尊。如是，善逝，有一乘道能净众生，谓四念处，乃至解脱生、老、病、死、忧、悲、恼苦。”</p>
  <p>时，梵天王复说偈言：</p>
  <p>“谓有一乘道，见生诸有边，</p>
  <p>演说于正法，安慰苦众生。</p>
  <p>过去诸世尊，以乘斯道度；</p>
  <p>当来诸世尊，亦度乘斯道；</p>
  <p>现在尊正觉，乘此度海流。</p>
  <p>究竟生死际，调伏心清净，</p>
  <p>于生死轮转，悉已永消尽，</p>
  <p>知种种诸界，慧眼显正道。</p>
  <p>譬若恒水流，悉归趣大海，</p>
  <p>激流浚漂远，正道亦如是。</p>
  <p>广智善显示，逮得甘露法，</p>
  <p>殊胜正法轮，本所未曾闻，</p>
  <p>哀愍众生故，而为众生转。</p>
  <p>覆护天人众，令度有彼岸，</p>
  <p>是故诸众生，咸皆稽首礼！”</p>
  <p>尔时，梵天王闻佛所说，欢喜随喜，稽首佛足，即没不现。</p>
  <p>如是我闻：一时，佛住郁毗罗聚落尼连禅河侧菩提树下，成佛未久。</p>
  <p>尔时，娑婆世界主梵天王绝妙色身，于后夜时来诣佛所，稽首佛足，退坐一面，而说偈言：</p>
  <p>“于诸种姓中，刹利两足尊，</p>
  <p>明行具足者，天人中最胜！”</p>
  <p>佛告梵天王：“如是，梵天。如是，梵天。</p>
  <p>“于诸种姓中，刹利两足尊，</p>
  <p>明行具足者，天人中最胜。”</p>
  <p>佛说是经已，娑婆世界主梵天王闻佛所说，欢喜随喜，稽首佛足，即没不现。</p>
  <p>如是我闻：一时，佛在拘萨罗人间游行，住止空闲无聚落处，与比丘众夜宿其中。尔时，世尊为诸比丘说随顺阿练若法。</p>
  <p>时，娑婆世界主梵天王作是念：“今者世尊在拘萨罗人间游行，住一空闲无聚落处，与诸大众止宿空野。尔时，世尊为诸大众说随顺空法，我今当往随顺赞叹！”譬如力士屈伸臂顷，于梵天没，住于佛前，稽首佛足，退坐一面，而说偈言：</p>
  <p>“习近边床座，断除诸烦恼，</p>
  <p>若不乐空闲，入众自摄护。</p>
  <p>自调伏其心，家家行乞食，</p>
  <p>摄持于诸根，专精系心念。</p>
  <p>然后习空闲，阿练若床座，</p>
  <p>远离诸恐怖，无畏安隐住。</p>
  <p>若彼诸凶险，恶蛇众毒害，</p>
  <p>黑云大暗冥，震雷曜电光，</p>
  <p>离诸烦恼故，昼夜安隐住。</p>
  <p>如我所闻法，乃至不究竟，</p>
  <p>独一修梵行，不畏千死魔，</p>
  <p>若修于觉道，不畏于万数。</p>
  <p>一切须陀洹，或得斯陀含，</p>
  <p>及阿那含者，其数亦无量，</p>
  <p>不能定其数，恐怖于妄说。”</p>
  <p>时，娑婆世界主梵天王闻佛所说，欢喜随喜已，为佛作礼，即没不现。</p>
  <p>如是我闻：一时，佛住迦毗罗卫迦毗罗卫林中，与五百比丘俱，皆是阿罗汉，诸漏已尽，所作已作，离诸重担，逮得己利，尽诸有结，正智心善解脱。尔时，世尊为诸大众说涅槃相应法。</p>
  <p>时，有十方世界大众威力诸天皆悉来会，供养世尊及比丘僧。复有诸梵天王住于梵世，作是念：“今日佛住迦毗罗卫国，如上广说，乃至供养世尊及诸大众，我今当往各各赞叹！”作是念已，譬如力士屈伸臂顷，从梵天没，住于佛前。</p>
  <p>第一梵天即说偈言：</p>
  <p>“于此大林中，大众普云集，</p>
  <p>十方诸天众，皆悉来恭敬，</p>
  <p>故我远来礼，最胜难伏僧！”</p>
  <p>第二梵天复说偈言：</p>
  <p>“是诸比丘僧，真实心精进，</p>
  <p>于此大林中，摄诸根求度。”</p>
  <p>第三梵天次说偈言：</p>
  <p>“善方便消融，恩爱深利刺，</p>
  <p>坚固不倾动，如因陀罗幢。</p>
  <p>度深堑水流，清净不求欲，</p>
  <p>善度之导师，诸调伏大龙！”</p>
  <p>第四梵天次说偈言：</p>
  <p>“归依于佛者，终不堕恶趣，</p>
  <p>能断人中身，得天身受乐。”</p>
  <p>各说偈已，四梵天身即没不现。</p>
  <p>如是我闻：一时，佛住王舍城迦兰陀竹园。时，有娑婆世界主梵天王，日日精勤，往诣佛所，尊重供养。</p>
  <p>时，娑婆世界主作是念：“今日太早而来见佛，正值世尊入火三昧，我等且当入提婆达多伴党瞿迦梨比丘房中。”作是念已，即入彼房，至房户中，以指扣户，口说是言：“瞿迦梨，瞿迦梨，于舍利弗、目揵连所起净信心，汝莫长夜得不饶益苦！”</p>
  <p>瞿迦梨言：“汝是谁？”</p>
  <p>梵天答言：“娑婆世界主梵天王。”</p>
  <p>瞿迦梨言：“世尊不记汝得阿那含耶？”</p>
  <p>梵天王言：“如是，比丘。”</p>
  <p>瞿迦梨言：“汝何故来？”</p>
  <p>娑婆世界主梵天王答言：“此不可治。”</p>
  <p>即说偈言：</p>
  <p>“于无量处所，生心欲筹量，</p>
  <p>何有黠慧者，而生此妄想？</p>
  <p>无量而欲量，是阴盖凡夫。”</p>
  <p>时，娑婆世界主梵天王往诣佛所，稽首礼足，退坐一面，白佛言：“世尊，我常日日勤到佛所，亲觐供养，我作是念：‘今旦太早来见世尊，正值世尊入火三昧，我且当入提婆达多伴党瞿迦梨比丘房中。’即住户中，徐徐扣户，口说是言：‘瞿迦梨，瞿迦梨，当于舍利弗、目揵连贤善智慧者所起净信心，莫长夜得不饶益苦！’瞿迦梨言：‘汝是谁？’我即答言：‘是娑婆世界主梵天王。’瞿迦梨言：‘世尊不记汝得阿那含耶？’我即答言：‘如是。’瞿迦梨复言：‘汝何故来？’我作是念：‘此不可治。’即说偈言：</p>
  <p>“‘于不可量处，发心欲筹量，</p>
  <p>不可量欲量，是阴盖凡夫。’”</p>
  <p>佛语梵王：“如是！如是！梵王。</p>
  <p>“于不可量处，而发心欲量，</p>
  <p>何有智慧人，而生此妄想？</p>
  <p>不可量欲量，是阴盖凡夫。”</p>
  <p>佛说此经已，娑婆世界主梵天王闻佛所说，欢喜随喜，从座起，为佛作礼，即没不现。</p>
  <p>如是我闻：一时，佛住王舍城迦兰陀竹园。</p>
  <p>尔时，大梵天王及余别梵天善臂别梵天，日日方便，往见供养世尊。</p>
  <p>时，有婆句梵天见别梵天善臂梵天，精勤方便，而问言：“汝欲何之？”</p>
  <p>彼即答言：“欲见世尊，恭敬供养。”</p>
  <p>时，婆句梵天即说偈言：</p>
  <p>“彼有四鹄鸟，三种金色宫，</p>
  <p>五百七十二，修行禅思者。</p>
  <p>炽焰金色身，普照梵天宫，</p>
  <p>汝且观我身，何用至彼为？”</p>
  <p>尔时，善梵王、别梵王善臂别梵王复说偈言：</p>
  <p>“虽有金色身，普照梵天宫，</p>
  <p>其有智慧者，知色有烦恼，</p>
  <p>智者不乐色，于其心解脱。”</p>
  <p>时，彼善梵天、别梵天善臂别梵天往诣佛所，稽首佛足，退坐一面，白佛言：“世尊，我今方便，欲来见世尊，恭敬供养，有婆句梵天，见我方便，而问我言：‘汝今方便，欲何所之？’我即答言：‘欲往见世尊，礼事供养。’婆句梵天即说偈言：</p>
  <p>“‘有四种鹄鸟，三种金色宫，</p>
  <p>五百七十二，于中而禅思。</p>
  <p>观我身金色，普照梵天宫，</p>
  <p>汝且观我身，何用至彼为？’</p>
  <p>“我即说偈而答彼言：</p>
  <p>“‘虽有金色身，普照梵天宫，</p>
  <p>当知真金色，是则烦恼事。</p>
  <p>智者解脱色，于色不复乐。’”</p>
  <p>佛告梵天：“如是，梵天。如是，梵天。</p>
  <p>“虽有真金色，普照梵天宫，</p>
  <p>当知真金色，则是烦恼事，</p>
  <p>智者解脱色，于色不复乐。”</p>
  <p>时，彼梵天为迦吒务陀低沙比丘故，说偈言：</p>
  <p>“夫士生世间，利斧在口中，</p>
  <p>还自斩其身，斯由恶言故。</p>
  <p>应毁者称誉，应誉而反毁，</p>
  <p>恶口增其过，所生无安乐！</p>
  <p>博弈酒丧财，其过失甚少，</p>
  <p>恶心向善逝，是则为大过！</p>
  <p>地狱有百千，名尼罗浮陀，</p>
  <p>三千有六百，及五阿浮陀，</p>
  <p>斯皆谤圣狱，口意恶愿故。”</p>
  <p>佛说此经已，彼诸梵天闻佛所说，欢喜随喜，稽首佛足，即没不现。</p>
  <p>如是我闻：一时，佛往王舍城迦兰陀竹园。</p>
  <p>时，有婆句梵天住梵天上，起如是恶邪见言：“此处常、恒、非变易法，纯一出离之处。”</p>
  <p>尔时，世尊知婆句梵天心念已，入于三昧，如其正受，于王舍城没，住梵天上。</p>
  <p>婆句梵天遥见世尊而说偈言：</p>
  <p>“梵天七十二，造作诸福乐，</p>
  <p>自在而常住，生老死已过。</p>
  <p>我于诸明论，修习已究竟，</p>
  <p>彼诸天众等，唯谓我长存。”</p>
  <p>尔时，世尊说偈答言：</p>
  <p>“此则极短寿，非是长存者，</p>
  <p>而婆句梵天，自谓为长寿。</p>
  <p>尼罗浮多狱，其寿百千数，</p>
  <p>我悉忆念知，汝自谓长存！”</p>
  <p>婆句梵天复说偈言：</p>
  <p>“佛世尊所见，其劫数无边，</p>
  <p>生老死忧悲，皆悉已过去。</p>
  <p>惟愿说知我，过去曾所更，</p>
  <p>受持何戒业，而得生于此？”</p>
  <p>尔时，世尊说偈答言：</p>
  <p>“过去久远劫，于大旷野中，</p>
  <p>有诸大众行，多贤圣梵行，</p>
  <p>饥乏无资粮，汝救之令度，</p>
  <p>慈救心相续，经劫而不失。</p>
  <p>是则汝过去，所受持功德，</p>
  <p>我悉忆念知，久近如眠觉。</p>
  <p>过去有村邑，为贼所抄掠，</p>
  <p>汝时悉皆救，令其得解脱。</p>
  <p>是则过去世，所受持福业，</p>
  <p>我忆此因缘，久近如眠觉。</p>
  <p>过去有人众，乘船恒水中，</p>
  <p>恶龙持彼船，欲尽害其命，</p>
  <p>汝时以神力，救令得解脱。</p>
  <p>是则汝过去，所受持福业，</p>
  <p>我忆是因缘，久近如眠觉。”</p>
  <p>婆句梵天复说偈言：</p>
  <p>“决定悉知我，古今寿命事，</p>
  <p>亦知余一切，是则为正觉。</p>
  <p>是故所受身，金光炎普照，</p>
  <p>其身住于此，光明遍世间。”</p>
  <p>尔时，世尊为婆句梵天种种说法，示教照喜已，如其正受，从梵天没，还王舍城。</p>
  <p>如是我闻：一时，佛住舍卫国祇树给孤独园。</p>
  <p>时，有一梵天住梵天上，起如是邪见言：“此处常、恒、不变易，纯一出离，未曾见有来至此处，况复有过此上者？”</p>
  <p>尔时，世尊知彼梵天心之所念，即入三昧，如其正受，于舍卫国没，现梵天宫，当彼梵天顶上，于虚空中结跏趺坐，正身系念。</p>
  <p>尔时，尊者阿若俱邻作是念：“今日世尊为在何所？”即以天眼净过人间眼，观见世尊在梵天上；见已，即入三昧，如其正受，于舍卫国没，现彼梵世，在于东方，西面向佛，结跏趺坐，端身系念，在佛座下，梵天座上。</p>
  <p>尔时，尊者摩诃迦叶作是念：“今日世尊为在何所？”即以天眼净过于人眼，见世尊在梵天上；见已，即入三昧，如其正受，于舍卫国没，现梵天上，在于南方，北面向佛，结跏趺坐，端身系念，在佛座下，梵天座上。</p>
  <p>时，尊者舍利弗作是念：“世尊今者为在何所？”即以天眼净过于人眼，见世尊在梵天上；见已，即入三昧，如其正受，于舍卫国没，住梵天上，在于西方，东面向佛，结跏趺坐，端身系念，在佛座下，梵天座上。</p>
  <p>尔时，尊者大目揵连即作是念：“今日世尊为在何所？”以天眼净过于人眼，遥见世尊在梵天上；见已，即入三昧，如其正受，于舍卫国没，住梵天上，在于北方，南面向佛，结跏趺坐，端身系念，在佛座下，梵天座上。</p>
  <p>尔时，世尊告梵天曰：“汝今复起是见：‘从本已来，未曾见有过我上者’不？”</p>
  <p>梵天白佛：“我今不敢复言：‘我未曾见有过我上者。’唯见梵天光明被障。”</p>
  <p>尔时，世尊为彼梵天种种说法，示教照喜已，即入三昧，如其正受，于梵天上没，还舍卫国。</p>
  <p>尊者阿若俱邻、摩诃迦叶、舍利弗为彼梵天种种说法，示教照喜已，即入三昧，如其正受，于梵天没，还舍卫国，唯尊者大目揵连仍于彼住。</p>
  <p>时，彼梵天问尊者大目揵连：“世尊诸余弟子悉有如是大德大力不？”</p>
  <p>时，尊者大目揵连即说偈言：</p>
  <p>“大德具三明，通达观他心，</p>
  <p>漏尽诸罗汉，其数无有量！”</p>
  <p>时，尊者大目揵连为彼梵天种种说法，示教照喜已，即入三昧，如其正受，于梵天没，还舍卫国。</p>
  <p>如是我闻：一时，佛住俱尸那竭国力士生地坚固双树林。</p>
  <p>尔时，世尊临般涅槃，告尊者阿难：“汝于坚固双树间敷绳床，北首，如来今日中夜于无余涅槃而般涅槃。”</p>
  <p>时，尊者阿难奉世尊教，于双坚固树间为世尊敷绳床，北首已，还世尊所，稽首礼足，白言世尊：“已为如来于双坚固树间敷绳床，令北首。”</p>
  <p>于是，世尊往就绳床，右胁著地，北首而卧，足足相累，系念明相。</p>
  <p>尔时，世尊即于中夜，于无余涅槃而般涅槃。般涅槃已，双坚固树寻即生华，周匝垂下，供养世尊。</p>
  <p>时，有异比丘即说偈言：</p>
  <p>“善好坚固树，枝条垂礼佛，</p>
  <p>妙华以供养，大师般涅槃！”</p>
  <p>寻时，释提桓因说偈：</p>
  <p>“一切行无常，斯皆生灭法，</p>
  <p>虽生寻以灭，斯寂灭为乐。”</p>
  <p>寻时，娑婆世界主梵天王次复说偈言：</p>
  <p>“世间一切生，立者皆当舍，</p>
  <p>如是圣大师，世间无有比！</p>
  <p>逮得如来力，普为世间眼，</p>
  <p>终归会磨灭，入无余涅槃！”</p>
  <p>尊者阿那律陀次复说偈言：</p>
  <p>“出息入息住，立心善摄护，</p>
  <p>从所依而来，世间般涅槃。</p>
  <p>大恐怖相生，令人身毛竖，</p>
  <p>一切行力具，大师般涅槃。</p>
  <p>其心不懈怠，亦不住诸爱，</p>
  <p>心法渐解脱，如薪尽火灭。”</p>
  <p>如来涅槃后七日，尊者阿难往支提所，而说偈言：</p>
  <p>“导师此宝身，往诣梵天上，</p>
  <p>如是大神力，内火还烧身。</p>
  <p>五百氎缠身，悉烧令磨灭，</p>
  <p>千领细氎衣，以衣如来身，</p>
  <p>唯二领不烧，最上及衬身。”</p>
  <p>尊者阿难说是偈时，诸比丘默然悲喜！</p>
</body></html>