<!DOCTYPE html>
<html>
<head>
  <meta charset="utf-8"/>
  <meta name="author" content="求那跋陀罗/刘宋"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>杂阿含经卷第五十</title>
</head>
<body>
  <h1 class="head">杂阿含经卷第五十</h1>
  <p>如是我闻：一时，佛住王舍城迦兰陀竹园。</p>
  <p>时，有优婆夷子，受八支斋，寻即犯戒，即为鬼神所持。</p>
  <p>尔时，优婆夷即说偈言：</p>
  <p>“十四十五日，及月分八日，</p>
  <p>神通瑞应月，八支善正受，</p>
  <p>受持于斋戒，不为鬼所持，</p>
  <p>我昔数咨问，世尊作是说。”</p>
  <p>尔时，彼鬼即说偈言：</p>
  <p>“十四十五日，及月分八日，</p>
  <p>神足瑞应月，八支修正受，</p>
  <p>斋肃清净住，戒德善守护，</p>
  <p>不为鬼戏弄，善哉从佛闻。</p>
  <p>汝当说言放，我当放汝子，</p>
  <p>诸有慢缓业，染污行苦行，</p>
  <p>梵行不清净，终不得大果！</p>
  <p>譬如拔菅草，执缓则伤手，</p>
  <p>沙门行恶触，当堕地狱中。</p>
  <p>譬如拔菅草，急捉不伤手，</p>
  <p>沙门善摄持，则到般涅槃。”</p>
  <p>时，彼鬼神即放优婆夷子。尔时，优婆夷说偈告子言：</p>
  <p>“子汝今听我，说彼鬼神说：</p>
  <p>若有慢缓业，秽污修苦行，</p>
  <p>不清净梵行，彼不得大果！</p>
  <p>譬如拔菅草，执缓则伤手，</p>
  <p>沙门起恶触，当堕地狱中。</p>
  <p>如急执菅草，则不伤其手，</p>
  <p>沙门善执护，逮得般涅槃。”</p>
  <p>时，彼优婆夷子如是觉悟已，剃除须发，著袈裟衣，正信、非家、出家学道。心不得乐，还归自家。母遥见子，而说偈言：</p>
  <p>“迈世而出家，何为还聚落？</p>
  <p>烧舍急出财，岂还投火中！”</p>
  <p>其子比丘说偈答言：</p>
  <p>“但念母命终，存亡不相见，</p>
  <p>故来还瞻视，何见子不欢？”</p>
  <p>时，母优婆夷说偈答言：</p>
  <p>“舍欲而出家，还欲服食之，</p>
  <p>是故我忧悲，恐随魔自在！”</p>
  <p>是时，优婆夷如是、如是发悟其子；如是，其子还空闲处，精勤思惟，断除一切烦恼结缚，得阿罗汉果证。</p>
  <p>如是我闻：一时，佛在摩竭提国人间游行，到阿腊鬼住处夜宿。</p>
  <p>时，阿腊鬼集会诸鬼神。时，有竭昙鬼见世尊在阿腊鬼住处夜宿；见已，至阿腊鬼所，语阿腊鬼言：“聚落主，汝获大利，如来宿汝住处。”</p>
  <p>阿腊鬼言：“生人今日在我舍住耶？今当令知，为是如来？为非如来？”</p>
  <p>时，阿腊鬼诸鬼神聚会毕，还归自家，语世尊曰：“出去！沙门。”</p>
  <p>尔时，世尊以他家故，即出其舍。</p>
  <p>阿腊鬼复言：“沙门，来入！”佛即还入。以灭慢故，如是再三。</p>
  <p>时，阿腊鬼第四复语世尊言：“沙门，出去！”</p>
  <p>尔时，世尊语阿腊鬼言：“聚落主，已三见请，今不复出。”</p>
  <p>阿腊鬼言：“今问沙门，沙门答我，能令我喜者善；不能令我喜者，我当坏其心，裂其胸，亦令热血从其面出，执持两手掷著恒水彼岸！”</p>
  <p>世尊告言：“聚落主，我不见诸天、魔、梵、沙门、婆罗门、天神、世人，有能坏我心，裂我胸，令我热血从面而出，执持两手掷著恒水彼岸者。然，聚落主，汝今但问，当为汝说，令汝心喜。”</p>
  <p>时，阿腊鬼说偈问佛：</p>
  <p>“说何等名为，胜士夫事物？</p>
  <p>行于何等法，得安乐果报？</p>
  <p>何等为美味？云何寿中胜？”</p>
  <p>尔时，世尊说偈答言：</p>
  <p>“净信为最胜，士夫之事物。</p>
  <p>行法得乐果，解脱味中上。</p>
  <p>智慧除老死，是为寿中胜！”</p>
  <p>时，阿腊鬼复说偈言：</p>
  <p>“云何得名称，如上所说偈？”</p>
  <p>尔时，世尊说偈答言：</p>
  <p>“持戒名称流，如上所说偈。”</p>
  <p>时，阿腊鬼复说偈言：</p>
  <p>“几法起世间？几法相顺可？</p>
  <p>世几法取受？世几法损减？”</p>
  <p>尔时，世尊以偈答言：</p>
  <p>“世六法等起，六法相顺可，</p>
  <p>世六法取受，世六法损减。”</p>
  <p>阿腊鬼复说偈问佛：</p>
  <p>“谁能度诸流，昼夜勤方便？</p>
  <p>无攀无住处，孰能不沉没？”</p>
  <p>尔时，世尊说偈答言：</p>
  <p>“一切戒具足，智慧善正受，</p>
  <p>正念内思惟，能度难度流。</p>
  <p>不乐于五欲，亦超度色爱，</p>
  <p>无攀无住处，是能不没溺。”</p>
  <p>时，阿腊鬼复说偈问佛：</p>
  <p>“以何法度流？以何度大海？</p>
  <p>以何舍离苦？以何得清净？”</p>
  <p>尔时，世尊说偈答言：</p>
  <p>“以信度河流，不放逸度海，</p>
  <p>精进能除苦，以慧得清净。</p>
  <p>汝当更问余，沙门梵志法，</p>
  <p>其法无有过，真谛施调伏。”</p>
  <p>时，阿腊鬼复说偈问佛：</p>
  <p>“何烦更问余，沙门梵志法？</p>
  <p>即曰最胜士，以显大法炬。</p>
  <p>于彼竭昙摩，常当报其恩，</p>
  <p>告我等正觉，无上导御师。</p>
  <p>我即日当行，从村而至村，</p>
  <p>亲侍等正觉，听受所说法。”</p>
  <p>佛说此经已，阿腊鬼欢喜随喜，作礼而去。</p>
  <p>如是我闻：一时，佛住王舍城迦兰陀竹园。</p>
  <p>时，有叔迦罗比丘尼住王园比丘尼众中，为王舍城诸人恭敬供养，如阿罗汉。</p>
  <p>又于一时，王舍城人于一吉星日欢集大会，即于是日阙不供养。有一鬼神，敬重彼比丘尼故，至王舍城里巷之中，家家说偈：</p>
  <p>“王舍城人民，醉酒眠睡卧，</p>
  <p>不勤供养彼，叔迦比丘尼。</p>
  <p>善修诸根故，名曰叔迦罗，</p>
  <p>善说离垢法，涅槃清凉处。</p>
  <p>随顺听所说，终日乐无厌，</p>
  <p>乘听法智慧，得度生死流，</p>
  <p>犹如海商人，依附力马王。”</p>
  <p>时，一优婆塞以衣布施叔迦罗比丘尼，复有优婆塞以食供养。</p>
  <p>时，彼鬼神即说偈言：</p>
  <p>“智慧优婆塞，获福利丰多！</p>
  <p>施叔迦罗衣，离诸烦恼故。</p>
  <p>智慧优婆塞，获福利丰多！</p>
  <p>施叔迦罗食，离诸积聚故。”</p>
  <p>时，彼鬼神说斯偈已，即没不现。</p>
  <p>如是我闻：一时，佛住王舍城迦兰陀竹园。</p>
  <p>时，毗罗比丘尼住王舍城王园比丘尼众中。为王舍城诸人民，于吉星日集聚大会，当斯之日，毗罗比丘尼无人供养。</p>
  <p>时，有鬼神敬重毗罗比丘尼，即入王舍城，处处里巷四衢道头而说偈言：</p>
  <p>“王舍城人民，醉酒昏睡卧，</p>
  <p>毗罗比丘尼，无人供养者。</p>
  <p>毗罗比丘尼，勇猛修诸根，</p>
  <p>善说离垢尘，涅槃清凉法。</p>
  <p>皆随顺所说，终日乐无厌，</p>
  <p>乘听法智慧，得度生死流。”</p>
  <p>时，有一优婆塞持衣布施毗罗比丘尼，复有一优婆塞以食供养。</p>
  <p>时，彼鬼神而说偈言：</p>
  <p>“智慧优婆塞，今获多福利！</p>
  <p>以衣施断缚，毗罗比丘尼。</p>
  <p>智慧优婆塞，今获多福利！</p>
  <p>食施毗罗尼，离诸和合故。”</p>
  <p>时，彼鬼神说偈已，即没不现。</p>
  <p>如是我闻：一时，佛住王舍城迦兰陀竹园。</p>
  <p>时，有娑多耆利天神、醯魔波低天神共作约誓：“若其宫中有宝物出者，必当相语；不相语者，得违约罪。”</p>
  <p>时，醯魔波低天神宫中有未曾有宝波昙摩华出，华有千叶，大如车轮，金色宝茎。时，醯魔波低天神遣使告语娑多耆利：“聚落主，今我宫中忽生未曾有宝波昙魔华，华有千叶，大如车轮，金色宝茎，可来观看！”</p>
  <p>娑多耆利天神遗使诣醯魔波低舍，告言：“聚落主，用是波昙摩百千为？今我宫中有未曾有宝大波昙摩出，所谓如来、应、等正觉、明行足、善逝、世间解、无上士、调御丈夫、天人师、佛、世尊，汝便可来奉事供养！”</p>
  <p>时，醯魔波低天神即与五百眷属往诣娑多耆利天神所，说偈问言：</p>
  <p>“十五日良时，天夜遇欢会，</p>
  <p>当说受何斋，从何罗汉受？”</p>
  <p>时，娑多耆利说偈答言：</p>
  <p>“今日佛世尊，在摩竭胜国，</p>
  <p>住于王舍城，迦兰陀竹园。</p>
  <p>演说微妙法，灭除众生苦，</p>
  <p>苦苦及苦集，苦灭尽作证。</p>
  <p>八圣出苦道，安隐趣涅槃，</p>
  <p>当往设供养，我罗汉世尊。”</p>
  <p>醯魔波低说偈问言：</p>
  <p>“彼妙心愿乐，慈济众生不？</p>
  <p>彼于受不受，心想平等不？”</p>
  <p>娑多耆利说偈答言：</p>
  <p>“彼妙愿慈心，度一切众生，</p>
  <p>于诸受不受，心想常平等。”</p>
  <p>时，醯魔波低说偈问言：</p>
  <p>“为具足明达，已行成就不？</p>
  <p>诸漏永灭尽，不受后有耶？”</p>
  <p>娑多耆利说偈答言：</p>
  <p>“明达善具足，正行已成就，</p>
  <p>诸漏永已尽，不复受后有。”</p>
  <p>醯摩波低说偈问言：</p>
  <p>“牟尼意行满，及身口业耶？</p>
  <p>明行悉具足，以法赞叹耶？”</p>
  <p>娑多耆利说偈答言：</p>
  <p>“具足牟尼心，及业身口满，</p>
  <p>明行悉具足，以法而赞叹！”</p>
  <p>醯摩波低说偈问言：</p>
  <p>“远离于害生，不与不取不？</p>
  <p>为远于放荡，不离禅思不？”</p>
  <p>娑多耆利复说偈言：</p>
  <p>“常不害众生，不与不妄取，</p>
  <p>远离于放荡，日夜常思禅。”</p>
  <p>醯魔波低复说偈问言：</p>
  <p>“为不乐五欲，心不浊乱不？</p>
  <p>有清净法眼，灭尽愚痴不？”</p>
  <p>娑多耆利说偈答言：</p>
  <p>“心常不乐欲，亦无浊乱心，</p>
  <p>佛法眼清净，愚痴尽无余。”</p>
  <p>醯魔波低复说偈问言：</p>
  <p>“至诚不妄语，粗涩言无有？</p>
  <p>得无别离说，无不诚说不？”</p>
  <p>娑多耆利说偈答言：</p>
  <p>“至诚不妄语，亦无粗涩言，</p>
  <p>不离他亲厚，常说如法言。”</p>
  <p>醯摩波低复说偈问言：</p>
  <p>“为持清净戒，正念寂灭不？</p>
  <p>具足等解脱，如来大智不？”</p>
  <p>娑多耆利说偈答言：</p>
  <p>“净戒悉具足，正念常寂静，</p>
  <p>等解脱成就，得如来大智。”</p>
  <p>醯魔波低复说偈问言：</p>
  <p>“明达悉具足，正行已清净，</p>
  <p>所有诸漏尽，不复受后有？”</p>
  <p>娑多耆利说偈答言：</p>
  <p>“明达悉具足，正行已清净，</p>
  <p>一切诸漏尽，无复后生有。”</p>
  <p>醯魔波低复说偈言：</p>
  <p>“牟尼善心具，及身口业迹，</p>
  <p>明行悉成就，故赞叹其法？”</p>
  <p>娑多耆利说偈答言：</p>
  <p>“牟尼善心具，及身口业迹，</p>
  <p>明行悉成就，赞叹于其法。”</p>
  <p>醯魔波低复说偈言：</p>
  <p>“伊尼延鹿[跳-兆+尃]，仙人之胜相，</p>
  <p>少食舍身贪，牟尼处林禅。</p>
  <p>汝今当共行，敬礼彼瞿昙。”</p>
  <p>时，有百千鬼神眷属围绕，娑多耆利、醯魔波低速至佛前礼拜供养，整衣服，偏袒右肩，合掌敬礼，而说偈言：</p>
  <p>“伊尼延鹿[跳-兆+尃]，仙人之胜相，</p>
  <p>少食无贪嗜，牟尼乐林禅。</p>
  <p>我等今故来，请问于瞿昙，</p>
  <p>师子独游步，天龙无恐畏，</p>
  <p>今故来请问，牟尼愿决疑！</p>
  <p>云何得出苦？云何苦解脱？</p>
  <p>惟愿说解脱，苦于何所灭？”</p>
  <p>尔时，世尊说偈答言：</p>
  <p>“世五欲功德，及说第六意，</p>
  <p>于彼欲无贪，解脱一切苦！</p>
  <p>如是从苦出，如是解脱苦。</p>
  <p>今答汝所问，苦从此而灭。”</p>
  <p>娑多耆利、醯魔波低复说偈问佛：</p>
  <p>“泉从何转还？恶道何不转？</p>
  <p>世间诸苦乐，于何而灭尽？”</p>
  <p>尔时，世尊说偈答言：</p>
  <p>“眼耳鼻舌身，及以意入处，</p>
  <p>于彼名及色，永灭尽无余。</p>
  <p>于彼泉转还，于彼道不转，</p>
  <p>于彼苦及乐，得无余灭尽！”</p>
  <p>娑多耆利、醯魔波低复说偈问佛：</p>
  <p>“世间几法起？几法世和合？</p>
  <p>几法取世受？几法令世灭？”</p>
  <p>尔时，世尊说偈答言：</p>
  <p>“六法起世间，六法世和合，</p>
  <p>六法取世受，六法世损灭。”</p>
  <p>娑多耆利、醯魔波低复说偈问佛：</p>
  <p>“云何度诸流，日夜勤方便，</p>
  <p>无攀无住处，而不溺深渊？”</p>
  <p>尔时，世尊说偈答言：</p>
  <p>“一切戒具足，智慧善正受，</p>
  <p>如思惟系念，是能度深渊！</p>
  <p>不乐诸欲想，亦超色诸结，</p>
  <p>无攀无住处，不溺于深渊！”</p>
  <p>娑多耆利、醯魔波低复说偈问佛：</p>
  <p>“何法度诸流？以何度大海？</p>
  <p>云何舍离苦？云何得清净？”</p>
  <p>尔时，世尊说偈答言：</p>
  <p>“正信度河流，不放逸度海，</p>
  <p>精进能断苦，智慧得清净。”</p>
  <p>尔时，世尊复说偈言：</p>
  <p>“汝可更问余，沙门梵志法，</p>
  <p>真实施调伏，除此更无法。”</p>
  <p>醯魔波低复说偈言：</p>
  <p>“更余何所问，沙门梵志法？</p>
  <p>大精进今日，已具善开导。</p>
  <p>我今当报彼，娑多耆利恩，</p>
  <p>能以导御师，告语于我等。</p>
  <p>我当诣村村，家家而随佛，</p>
  <p>承事礼供养，从佛闻正法。</p>
  <p>此百千鬼神，悉合掌恭敬，</p>
  <p>一切归依佛，牟尼之大师！</p>
  <p>得无上之名，必见真实义，</p>
  <p>成就大智慧，于欲不染著。</p>
  <p>慧者当观察，救护世间者，</p>
  <p>得贤圣道迹，是则大仙人。”</p>
  <p>佛说是经已，娑多耆利、醯魔波低及诸眷族五百鬼神闻佛所说，皆大欢喜，随喜礼佛而去。</p>
  <p>如是我闻：一时，佛住王舍城迦兰陀竹园。</p>
  <p>尔时，尊者舍利弗、尊者大目揵连住耆阇崛山中。</p>
  <p>时，尊者舍利弗新剃须发。时，有伽吒及优波伽吒鬼。优波伽吒鬼见尊者舍利弗新剃须发，语伽吒鬼言：“我今当往打彼沙门头。”</p>
  <p>伽吒鬼言：“汝优波伽吒，莫作是语。此沙门大德大力，汝莫长夜得大不饶益苦！”如是再三说。</p>
  <p>时，优波伽吒鬼再三不用伽吒鬼语，即以手打尊者舍利弗头；打已，寻自唤言：“烧我！伽吒。煮我！伽吒。”再三唤已，陷入地中，堕阿毗地狱。</p>
  <p>尊者大目揵连闻尊者舍利弗为鬼所打声已，即往诣尊者舍利弗所，问尊者舍利弗言：“云何，尊者，苦痛可忍不？”</p>
  <p>尊者舍利弗答言：“尊者大目揵连，虽复苦痛，意能堪忍，不至大苦。”</p>
  <p>尊者大目揵连语尊者舍利弗言：“奇哉！尊者舍利弗，真为大德大力！此鬼若以手打耆阇崛山者，能令碎如糠糟，况复打人而不苦痛？”</p>
  <p>尔时，尊者舍利弗语尊者大目揵连：“我实不大苦痛。”</p>
  <p>时，尊者舍利弗、大目揵连共相慰劳。</p>
  <p>时，世尊以天耳闻其语声，闻已，即说偈言：</p>
  <p>“其心如刚石，坚住不倾动，</p>
  <p>染著心已离，瞋者不反报，</p>
  <p>若如此修心，何有苦痛忧？”</p>
  <p>佛说此经已，诸比丘闻佛所说，欢喜奉行。</p>
  <p>如是我闻：一时，佛住舍卫国祇树给孤独园。</p>
  <p>时，有众多比丘于拘萨罗国人间游行，住一林中夏安居。彼林中有天神住，知十五日诸比丘受岁，极生忧戚。</p>
  <p>有余天神语彼天神言：“汝何卒生愁忧苦恼？汝当欢喜诸比丘持戒清净，今日受岁。”</p>
  <p>林中天神答言：“我知比丘今日受岁，不同无羞外道受岁；然精进比丘受岁，持衣钵，明日至余处去，此林当空。”</p>
  <p>比丘去后，林中天神而说偈言：</p>
  <p>“今我心不乐，但见空林树。</p>
  <p>清净心说法，多闻诸比丘，</p>
  <p>瞿昙之弟子，今悉何处去？”</p>
  <p>时，有异天子而说偈言：</p>
  <p>“有至摩伽陀，有至拘萨罗，</p>
  <p>亦至金刚地，处处修远离；</p>
  <p>犹如野禽兽，随所乐而游。”</p>
  <p>如是我闻：一时，佛住舍卫国祇树给孤独园。</p>
  <p>尔时，有异比丘在拘萨罗国人间，止住一林中，入昼正受，身体疲极，夜则睡眠。</p>
  <p>时，彼林中止住天神作是念：“此非比丘法，于空林中入昼正受，夜著睡眠。我今当往觉悟之。”</p>
  <p>尔时，天神往至比丘前，而说偈言：</p>
  <p>“比丘汝起起！何以著睡眠？</p>
  <p>睡眠有何利？病时何不眠？</p>
  <p>利刺刺身时，云何得睡眠？</p>
  <p>汝本舍非家，出家之所欲，</p>
  <p>当如本所欲，日夜求增进，</p>
  <p>莫得堕睡眠，令心不自在。</p>
  <p>无常不恒欲，迷醉于愚夫，</p>
  <p>余人悉被缚，汝今已解脱，</p>
  <p>正信而出家，何以著睡眠？</p>
  <p>已调伏贪欲，其心得解脱，</p>
  <p>具足胜妙智，出家何故眠？</p>
  <p>勤精进正受，常修坚固力，</p>
  <p>专求般涅槃，云何而睡眠？</p>
  <p>起明断无明，灭尽诸有漏，</p>
  <p>调彼后边身，云何著睡眠？”</p>
  <p>时，彼天神说是偈时，彼比丘闻其所说，专精思惟，得阿罗汉。</p>
  <p>如是我闻：一时，佛住舍卫国祇树给孤独园。</p>
  <p>时，有异比丘在拘萨罗住林中，入昼正受，心起不善觉，依于恶贪。</p>
  <p>时，彼林中住止天神作是念：“此非比丘法，止住林中，入昼正受，心生不善觉，依于恶贪。我今当往开悟之。”</p>
  <p>时，彼天神即说偈言：</p>
  <p>“其心欲远离，止于空闲林，</p>
  <p>放心随外缘，乱想而流驰，</p>
  <p>调伏乐世心，常乐心解脱。</p>
  <p>当舍不乐心，执受安乐住，</p>
  <p>思非于正念，莫著我我所。</p>
  <p>如以尘头染，是著极难遣，</p>
  <p>莫令染乐著，欲心所浊乱。</p>
  <p>如释君驰象，奋迅去尘秽，</p>
  <p>比丘于自身，正念除尘垢。</p>
  <p>尘者谓贪欲，非世间尘土，</p>
  <p>黠慧明智者，当悟彼诸尘，</p>
  <p>于如来法律，持心莫放逸！</p>
  <p>尘垢谓瞋恚，非世间尘土，</p>
  <p>黠慧明智者，当悟彼诸尘，</p>
  <p>于如来法律，持心莫放逸！</p>
  <p>尘垢谓愚痴，非世间尘土，</p>
  <p>明智黠慧者，当舍彼诸尘，</p>
  <p>于如来法律，持心莫放逸！”</p>
  <p>时，彼天神说是偈已，彼比丘闻其所说，专精思惟，断诸烦恼心，得阿罗汉。</p>
  <p>如是我闻：一时，佛住舍卫国祇树给孤独园。</p>
  <p>时，有异比丘在拘萨罗人间，住一林中，入昼正受，起不正思惟。</p>
  <p>时，彼林中止住天神作是念：“此非比丘法，止住林中，入昼正受，而起不正思惟。我今当往方便善觉悟之。”</p>
  <p>时，彼天神而说偈言：</p>
  <p>“何不正思惟，觉观所寝食？</p>
  <p>当舍不正念，专修于正受，</p>
  <p>遵崇佛法僧，及自持净戒，</p>
  <p>常生随喜心，喜乐转胜进，</p>
  <p>以心欢喜故，速究竟苦边！”</p>
  <p>时，彼天神说偈劝发已，彼比丘专精思惟，尽诸烦恼，得阿罗汉。</p>
  <p>如是我闻：一时，佛住舍卫国祇树给孤独园。</p>
  <p>时，有异比丘于拘萨罗人间，住一林中，入昼正受。时，彼比丘日中时，不乐心生，而说偈言：</p>
  <p>“于此日中时，众鸟悉静默，</p>
  <p>空野忽有声，令我心恐怖！”</p>
  <p>时，彼林中住止天神而说偈言：</p>
  <p>“于今日中时，众鸟悉寂静，</p>
  <p>空野忽有声，应汝不乐心。</p>
  <p>汝当舍不乐，专乐修正受！”</p>
  <p>时，彼天子说偈觉悟彼比丘已，时，彼比丘专精思惟，舍除烦恼，得阿罗汉。</p>
  <p>如是我闻：一时，佛住舍卫国祇树给孤独园。</p>
  <p>尔时，尊者阿那律陀在拘萨罗人间，住一林中。</p>
  <p>时，有天神名阇邻尼，是尊者阿那律陀本善知识，往诣尊者阿那律陀所。到阿那律陀所，说偈言：</p>
  <p>“汝今可发愿，愿还生本处，</p>
  <p>三十三天上，五欲乐悉备，</p>
  <p>百种诸音乐，常以自欢娱；</p>
  <p>每至睡眠时，音乐以觉悟，</p>
  <p>诸天玉女众，昼夜侍左右。”</p>
  <p>尊者阿那律陀说偈答言：</p>
  <p>“诸天玉女众，此皆大苦聚，</p>
  <p>以彼颠倒想，系著有身见。</p>
  <p>诸求生彼者，斯亦是大苦！</p>
  <p>阇邻尼当知，我不愿生彼，</p>
  <p>生死已永尽，不受后有故！”</p>
  <p>尊者阿那律陀说是语时，阇邻尼天子闻尊者阿那律陀所说，欢喜随喜，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有比丘在拘萨罗人间，林中止住，勤诵经，勤讲说，精勤思惟，得阿罗汉果，证已，不复精勤诵说。</p>
  <p>时，有天神止彼林中者，而说偈言：</p>
  <p>“比丘汝先时，昼夜勤诵习，</p>
  <p>常为诸比丘，共论决定义。</p>
  <p>汝今于法句，寂然无所说，</p>
  <p>不与诸比丘，共论决定义。”</p>
  <p>时，彼比丘说偈答言：</p>
  <p>“本未应离欲，心常乐法句，</p>
  <p>既离欲相应，诵说事已毕。</p>
  <p>先知道已备，用闻见道为？</p>
  <p>世间诸闻见，无如悉放舍。”</p>
  <p>时，彼天神闻比丘所说，欢喜随喜，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有异比丘在拘萨罗人间，止一林中。时，彼比丘有眼患，受师教，应嗅钵昙摩华。时，彼比丘受师教已，往至钵昙摩池侧，于池岸边，迎风而坐，随风嗅香。</p>
  <p>时，有天神主此池者，语比丘言：“何以盗华？汝今便是盗香贼也！”</p>
  <p>尔时，比丘说偈答言：</p>
  <p>“不坏亦不夺，远住随嗅香，</p>
  <p>汝今何故言，我是盗香贼？”</p>
  <p>尔时，天神复说偈言：</p>
  <p>“不求而不舍，世间名为贼。</p>
  <p>汝今人不与，而自一向取，</p>
  <p>是则名世间，真实盗香贼。”</p>
  <p>时，有一士夫取彼藕根，重负而去。</p>
  <p>尔时，比丘为彼天神而说偈言：</p>
  <p>“如今彼士天，断截分陀利，</p>
  <p>拔根重负去，便是奸狡人，</p>
  <p>汝何故不遮，而言我盗香？”</p>
  <p>时，彼天神说偈答言：</p>
  <p>“狂乱奸狡人，犹如乳母衣，</p>
  <p>何足加其言，宜堪与汝语？</p>
  <p>袈裟污不现，黑衣墨不污，</p>
  <p>奸狡凶恶人，世间不与语。</p>
  <p>蝇脚污素帛，明者小过现，</p>
  <p>如墨点珂贝，虽小悉皆现。</p>
  <p>常从彼求净，无结离烦恼，</p>
  <p>如毛发之恶，人见如泰山！”</p>
  <p>时，彼比丘复说偈言：</p>
  <p>“善哉善哉说！以义安慰我：</p>
  <p>汝可常为我，数数说斯偈！”</p>
  <p>时，彼天神复说偈言：</p>
  <p>“我非汝买奴，亦非人与汝，</p>
  <p>何为常随汝，数数相告语？</p>
  <p>汝今自当知，彼彼饶益事。”</p>
  <p>时，彼天子说是偈已，彼比丘闻其所说，欢喜随喜，从座起去，独一静处，专精思惟，断诸烦恼，得阿罗汉。</p>
  <p>如是我闻：一时，佛住王舍城迦兰陀竹园。</p>
  <p>尔时，尊者十力迦叶住王舍城仙人窟中。时，有猎师名曰尺只，去十力迦叶不远，张网捕鹿。尔时，十力迦叶为彼猎师哀愍说法。时，彼猎师不解所说。时，十力迦叶即以神力，指端火燃，彼犹不悟。</p>
  <p>尔时，仙人窟中住止天神而说偈言：</p>
  <p>“深山中猎师，少智盲无目，</p>
  <p>何为非时说？薄德无辩慧，</p>
  <p>所闻亦不解，明中亦无见。</p>
  <p>于诸善胜法，愚痴莫能了，</p>
  <p>正使烧十指，彼终不见谛。”</p>
  <p>时，彼天神说是偈已，尊者十力迦叶即默然住。</p>
  <p>如是我闻：一时，佛住王舍城迦兰陀竹园。</p>
  <p>时，有尊者金刚子，住巴连弗邑一处林中。时，巴连弗邑人民夏四月过，作憍牟尼大会。</p>
  <p>时，尊者金刚子闻世间大会，生不乐心，而说偈言：</p>
  <p>“独一处空林，犹如弃枯木，</p>
  <p>夏时四月满，世间乐庄严，</p>
  <p>普观诸世间，其苦无过我！”</p>
  <p>尔时，林中住止天神即说偈言：</p>
  <p>“独一处空林，犹如弃枯木，</p>
  <p>为三十三天，心常所愿乐，</p>
  <p>犹如地狱中，仰思生人道！”</p>
  <p>时，金刚子为彼天神所劝发已，专精思惟，断诸烦恼，得阿罗汉。</p>
  <p>如是我闻：一时，佛住舍卫国祇树给孤独园。</p>
  <p>时，有异比丘在拘萨罗人间，住一林中，唯好乐持戒，不能增长上进功德。</p>
  <p>时，彼林中止住天神作是念：“此非比丘法，住于林中，唯乐持戒，不能增修上进功德。今我当作方便而发悟之。”即说偈言：</p>
  <p>“非一向持戒，及修习多闻，</p>
  <p>独静禅三昧，闲居修远离。</p>
  <p>比丘偏倚息，终不得漏尽，</p>
  <p>平等正觉乐，远非凡夫辈！”</p>
  <p>时，彼比丘为天神劝进已，专精思惟，断诸烦恼，得阿罗汉。</p>
  <p>如是我闻：一时，佛住舍卫国祇树给孤独园。</p>
  <p>有尊者那迦达多在拘萨罗人间，住一林中，有在家、出家常相亲近。</p>
  <p>时，彼林中止住天神作是念：“此非比丘法，住于林中，与诸在家、出家周旋亲数。我今当往方便发悟。”而说偈言：</p>
  <p>“比丘旦早出，迫暮而还林，</p>
  <p>道俗相习近，苦乐必同安，</p>
  <p>恐起家放逸，而随魔自在！”</p>
  <p>时，那迦达多比丘为彼天神如是、如是开觉已，如是、如是专精思惟，断诸烦恼，得阿罗汉。</p>
  <p>如是我闻：一时，佛住舍卫国祇树给孤独园。</p>
  <p>时，有众多比丘在拘萨罗人间，住一林中，言语嬉戏，终日散乱，心不得定，纵诸根门，驰骋六境。</p>
  <p>时，彼林中止住天神见是比丘不摄威仪，心不欣悦，而说偈言：</p>
  <p>“此先有瞿昙，正命弟子众，</p>
  <p>无常心乞食，无常受床卧，</p>
  <p>观世无常故，得究竟苦边。</p>
  <p>今有难养众，沙门所居止，</p>
  <p>处处求饮食，遍游于他家，</p>
  <p>望财而出家，无真沙门欲，</p>
  <p>垂著僧伽梨，如老牛曳尾！”</p>
  <p>尔时，比丘语天神言：“汝欲厌我耶？”</p>
  <p>时，彼天神复说偈言：</p>
  <p>“不指其名姓，不非称其人，</p>
  <p>而总向彼众，说其不善者。</p>
  <p>疏漏相现者，方便说其过，</p>
  <p>勤修精进者，归依恭敬礼！”</p>
  <p>彼诸比丘为天神劝发已，专精思惟，断诸烦恼，得阿罗汉。</p>
  <p>如是我闻：一时，佛在舍卫国祇树给孤独园。</p>
  <p>时，有异比丘在拘萨罗人间，住一林中。时，彼比丘与长者妇女嬉戏，起恶名声。</p>
  <p>时，彼比丘作是念：“我今不类，共他妇女起恶名声，我今欲于此林中自杀。”</p>
  <p>时，彼林中止住天神作是思念：“不善不类，此比丘不坏、无过，而于林中欲自杀身。我今当作方便开悟。”</p>
  <p>时，彼天神化作长者女身，语比丘言：“于诸巷路四衢道中，世间诸人为我及汝起恶名声，言我与汝共相习近，作不正事。已有恶名，今可还俗，共相娱乐。”</p>
  <p>比丘答言：“以彼里巷四衢道中，为我与汝起恶名声，共相习近，为不正事。我今且自杀身！”</p>
  <p>时，彼天神还复天身，而说偈言：</p>
  <p>“虽闻多恶名，苦行者忍之，</p>
  <p>不应苦自害，亦不应起恼。</p>
  <p>闻声恐怖者，是则林中兽，</p>
  <p>是轻躁众生，不成出家法。</p>
  <p>仁者当堪耐，不中住恶声，</p>
  <p>执心坚住者，是则出家法。</p>
  <p>不由他人语，令汝成劫贼；</p>
  <p>亦不由他语，令汝得罗汉；</p>
  <p>如汝自知已，诸天亦复知。”</p>
  <p>尔时，比丘为彼天神所开悟已，专精思惟，断除烦恼，得阿罗汉。</p>
  <p>如是我闻：一时，佛住舍卫国祇树给孤独园。</p>
  <p>时，有尊者见多比丘在拘萨罗人间，住一林中，著粪扫衣。时，梵天王与七百梵天乘其宫殿，来诣尊者见多比丘所，恭敬礼事。</p>
  <p>时，有天神住彼林中者，而说偈言：</p>
  <p>“观彼寂诸根，能感善供养，</p>
  <p>具足三明达，得不倾动法，</p>
  <p>度一切方便，少事粪扫衣。</p>
  <p>七百梵天子，乘宫来奉诣，</p>
  <p>见生死有边，今礼度有岸！”</p>
  <p>时，彼天神说偈赞叹见多比丘已，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有异比丘在拘萨罗人间，住一林中。时，彼比丘身体疲极，夜著睡眠。</p>
  <p>时，有天神住彼林中者，而觉悟之，即说偈言：</p>
  <p>“可起起比丘，何故著睡眠？</p>
  <p>睡眠有何义？修禅莫睡眠！”</p>
  <p>时，彼比丘说偈答言：</p>
  <p>“不肯当云何？懈怠少方便，</p>
  <p>缘尽四体羸，夜则著睡眠。”</p>
  <p>时，彼天神复说偈言：</p>
  <p>“且汝当执守，勿声而大呼，</p>
  <p>汝已得修闲，莫令其退没！”</p>
  <p>时，彼比丘说偈答言：</p>
  <p>“我当用汝语，精勤修方便，</p>
  <p>不为彼睡眠，数数覆其心。”</p>
  <p>时，彼天神如是、如是觉悟彼比丘。时，彼比丘专精方便，断诸烦恼，得阿罗汉。时，彼天神复说偈言：</p>
  <p>“汝岂能自起，专精勤方便，</p>
  <p>不为众魔军，厌汝令睡眠？”</p>
  <p>时，彼比丘说偈答言：</p>
  <p>“从今当七夜，常坐正思惟，</p>
  <p>其身生喜乐，无一处不满。</p>
  <p>初夜观宿命，中夜天眼净，</p>
  <p>后夜除无明，见众生苦乐。</p>
  <p>上中下形类，善色及恶色，</p>
  <p>知何业因缘，而受斯果报。</p>
  <p>若士夫所作，所作还自见，</p>
  <p>善者见其善，恶者自见恶。”</p>
  <p>时，彼天神复说偈言：</p>
  <p>“我知先一切，比丘十四人，</p>
  <p>皆是须陀洹，悉得禅正受，</p>
  <p>来到此林中，当得阿罗汉。</p>
  <p>见汝一懈怠，仰卧著睡眠，</p>
  <p>莫令住凡夫，故方便觉悟。”</p>
  <p>尔时，比丘复说偈言：</p>
  <p>“善哉汝天神！以义安慰我，</p>
  <p>至诚见开觉，令我尽诸漏。”</p>
  <p>时，彼天神复说偈言：</p>
  <p>“比丘应如是，信非家出家，</p>
  <p>抱愚而出家，逮得见清净。</p>
  <p>我今摄受法，当尽寿命思，</p>
  <p>若汝疾病时，我当与良药。”</p>
  <p>时，彼天神说是偈已，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，尊者舍利弗在拘萨罗人间，依一聚落，止住田侧。时，尊者舍利弗于晨朝时著衣持钵，入村乞食。</p>
  <p>时，有一尼揵子饮酒狂醉，持一瓶酒从聚落出，见尊者舍利弗，而说偈言：</p>
  <p>“米膏熏我身，持米膏一瓶，</p>
  <p>山地草树木，视之一金色。”</p>
  <p>尔时，尊者舍利弗作是念：“作此恶声，是恶邪物，而说是偈。我岂不能以偈答之？”时，尊者舍利弗即说偈言：</p>
  <p>“无想味所熏，持空三昧瓶，</p>
  <p>山地草树木，视之如涕唾！”</p>
  <p>如是我闻：一时，佛住舍卫国祇树给孤独园。</p>
  <p>时，有异比丘在拘萨罗人间，住一林中，得他心智，烦恼有余。去林不远有井，有饮野干罐拘钩颈。</p>
  <p>时，彼野干作诸方便求脱，而自念言：“天遂欲明，田夫或出，当恐怖我。汝汲水罐怖我已久，可令我脱！”</p>
  <p>时，彼比丘知彼野干心之所念，而说偈言：</p>
  <p>“如来慧日出，离林说空法，</p>
  <p>心久恐怖我，今可放令去！”</p>
  <p>时，彼比丘自教授已，一切结尽，得阿罗汉。</p>
  <p>如是我闻：一时，佛在拘萨罗国人间游行，住一林中。</p>
  <p>时，有天神依彼林者，见佛行迹，低头谛观，修于佛念。时，有优楼鸟住于道中，行欲蹈佛足迹。</p>
  <p>尔时，天神即说偈言：</p>
  <p>“汝今优楼鸟，团目栖树间，</p>
  <p>莫乱如来迹，坏我念佛境！”</p>
  <p>时，彼天神说此偈已，默然念佛。</p>
  <p>如是我闻：一时，佛在拘萨罗人间，住一林中，依波吒利树下住止。</p>
  <p>时，有天神——依彼林中住，即说偈言：</p>
  <p>“今日风卒起，吹波吒利树，</p>
  <p>落波吒利华，供养于如来！”</p>
  <p>时，彼天神说偈已，默然而住。</p>
  <p>如是我闻：一时，佛住王舍城迦兰陀竹园。</p>
  <p>时，有众多比丘住支提山侧，皆是阿练若比丘，著粪扫衣，常行乞食。</p>
  <p>时，山神依彼山住者，而说偈言：</p>
  <p>“孔雀文绣身，处鞞提醯山，</p>
  <p>随时出妙声，觉乞食比丘。</p>
  <p>孔雀文绣身，处鞞提醯山，</p>
  <p>随时出妙声，觉粪扫衣者。</p>
  <p>孔雀文绣身，处鞞提醯山，</p>
  <p>随时出妙声，觉依树坐者。”</p>
  <p>时，彼天神说此偈已，即默然住。</p>
  <p>如是我闻：一时，佛住王舍城迦兰陀竹园。</p>
  <p>时，有众多比丘住支提山，一切皆修阿练若行，著粪扫衣，常行乞食。尔时，那娑佉多河岸崩，杀三营事比丘。</p>
  <p>时，支提山住天神而说偈言：</p>
  <p>“乞食阿兰若，慎莫营造立，</p>
  <p>不见佉多河，傍岸卒崩倒，</p>
  <p>压杀彼造立，营事三比丘？</p>
  <p>粪扫衣比丘，慎莫营造立，</p>
  <p>不见佉多河，傍岸卒崩倒，</p>
  <p>压杀彼造立，营事三比丘？</p>
  <p>依树下比丘，慎莫营造立，</p>
  <p>不见佉多河，傍岸卒崩倒，</p>
  <p>压杀彼造立，营事三比丘？”</p>
  <p>时，彼天神说此偈已，即默然住。</p>
  <p>如是我闻：一时，佛住迦兰陀竹园。</p>
  <p>时，有异比丘住频陀山。尔时，山林大火卒起，举山洞燃。时，有俗人而说偈言：</p>
  <p>“今此频陀山，大火洞炽然，</p>
  <p>焚烧彼竹林，亦烧竹苑实。”</p>
  <p>时，彼比丘作是念：“今彼俗人能说此偈，我今何不说偈答之？”即说偈言：</p>
  <p>“一切有炽然，无慧能救灭！</p>
  <p>焚烧诸受欲，亦烧不作苦。”</p>
  <p>时，彼比丘说此偈已，默然而住。</p>
  <p>如是我闻：一时，佛住迦兰陀竹园。时，有异比丘在恒河侧，住一林中。</p>
  <p>时，有一族姓女，常为舅姑所责，至恒水岸边，而说偈言：</p>
  <p>“恒水我今欲，随流徐入海，</p>
  <p>不复令舅姑，数数见嫌责！”</p>
  <p>时，彼比丘见族姓女，闻其说偈，作是念：“彼族姓女尚能说偈，我今何为不说偈答耶？”即说偈言：</p>
  <p>“净信我今欲，随彼八圣水，</p>
  <p>徐流入涅槃，不见魔自在！”</p>
  <p>时，彼比丘说此偈已，默然而住。</p>
  <p>如是我闻：一时，佛住舍卫国祇树给孤独园。</p>
  <p>时，有异比丘在拘萨罗人间，住一林中。去林不远，有种瓜田。时，有盗者夜偷其瓜，见月欲出，而说偈言：</p>
  <p>“明月汝莫出，待我断其瓜，</p>
  <p>我持瓜去已，任汝现不现。”</p>
  <p>时，彼比丘作是念：“彼盗瓜者尚能说此偈，我岂不能说偈答耶？”即说偈言：</p>
  <p>“恶魔汝莫出，待我断烦恼，</p>
  <p>断彼烦恼已，任汝出不出。”</p>
  <p>时，彼比丘说此偈已，默然而住。</p>
  <p>如是我闻：一时，佛住舍卫国祇树给孤独园。</p>
  <p>时，有异比丘在拘萨罗人间，住一林中。</p>
  <p>时，有沙弥而说偈言：</p>
  <p>“云何名为常？乞食则为常。</p>
  <p>云何为无常？僧食为无常。</p>
  <p>云何名为直？唯因陀罗幢。</p>
  <p>云何名为曲？曲者唯见钩。”</p>
  <p>时，彼比丘作是念：“此沙弥能说斯偈，我今何不说偈而答？”即说偈言：</p>
  <p>“云何名为常？常者唯涅槃。</p>
  <p>云何为无常？谓诸有为法。</p>
  <p>云何名为直？谓圣八正道。</p>
  <p>云何名为曲？曲者唯恶径。”</p>
  <p>时，彼比丘说此偈已，默然而住。</p>
  <p>如是我闻：一时，佛住舍卫国祇树给孤独园。</p>
  <p>时，有舍利弗弟子，服药已，寻即食粥。</p>
  <p>时，尊者舍利弗到瓦师舍，从乞瓦瓯。时，彼瓦师即说偈言：</p>
  <p>“云何得名胜，而不施一钱？</p>
  <p>云何胜实德，于财无所减？”</p>
  <p>尔时，舍利弗说偈答言：</p>
  <p>“若不食肉者，而施彼以肉；</p>
  <p>诸修梵行者，施之以女色；</p>
  <p>不坐高床者，施以高广床；</p>
  <p>于彼临行者，施以息止处；</p>
  <p>如是等施与，于财不损减。</p>
  <p>是则有名誉，而不舍一钱，</p>
  <p>实德名称流，于财无所减。”</p>
  <p>时，彼瓦师复说偈言：</p>
  <p>“汝今舍利弗，所说实为善，</p>
  <p>今施汝百瓯，非余亦不得。”</p>
  <p>尊者舍利弗说偈答言：</p>
  <p>“彼三十三天，炎魔兜率陀，</p>
  <p>化乐诸天人，及他化自在，</p>
  <p>瓦钵信以得，而汝不生信！”</p>
  <p>尊者舍利弗说此偈已，于瓦师舍默然出去。</p>
  <p>如是我闻：一时，佛住舍卫国祇树给孤独园。</p>
  <p>时，有异比丘在拘萨罗人间，住一林中。</p>
  <p>时，有贫士夫在于林侧，作如是希望思惟，而说偈言：</p>
  <p>“若得猪一头，美酒满一瓶，</p>
  <p>盛持瓯一枚，人数数持与，</p>
  <p>若得如是者，当复何所忧？”</p>
  <p>时，彼比丘作是念：“此贫士夫尚能说偈，我今何以不说？”即说偈言：</p>
  <p>“若得佛法僧，比丘善说法，</p>
  <p>我不病常闻，不畏众魔怨！”</p>
  <p>时，彼比丘说此偈已，默然而住。</p>
  <p>如是我闻：一时，佛住舍卫国祇树给孤独园。</p>
  <p>时，有异比丘在拘萨罗人间，住一林中。</p>
  <p>时，彼比丘作如是思惟：“若得好劫贝，长七肘，广二肘，作衣已，乐修善法。”</p>
  <p>时，有天神依彼林者，作是念：“此非比丘法，住于林中，作是思惟，希望好衣。”</p>
  <p>时，天神化作全身骨锁，于彼比丘前舞，而说偈言：</p>
  <p>“比丘思劫贝，七肘广六尺，</p>
  <p>昼则如是想，知夜何所思？”</p>
  <p>时，彼比丘即生恐怖，其身战悚，而说偈言：</p>
  <p>“止止不须氎，今著粪扫衣，</p>
  <p>昼见骨锁舞，知夜复何见？”</p>
  <p>时，彼比丘心惊怖已，即正思惟，专精修习，断诸烦恼，得阿罗汉。</p>
  <p>如是我闻：一时，佛住舍卫国祇树给孤独园。</p>
  <p>时，有异比丘在拘萨罗人间，住一林中，得阿罗汉，诸漏已尽，所作已作，已舍重担，断诸有结，正智心善解脱。</p>
  <p>时，有一女人于夜暗中，天时微雨，电光睒照，于林中过，欲诣他男子，倒深泥中，环钏断坏，华璎散落。时，彼女人而说偈言：</p>
  <p>“头发悉散解，华璎落深泥，</p>
  <p>钚钏悉破坏，丈夫何所著？”</p>
  <p>时，彼比丘作是念：“女人尚能说偈，我岂不能说偈答之？”</p>
  <p>“烦恼悉断坏，度生死淤泥，</p>
  <p>著缠悉散落，十方尊见我！”</p>
  <p>时，彼比丘说偈已，即默然而住。</p>
  <p>如是我闻：一时，佛住舍卫国祇树给孤独园。</p>
  <p>时，有异比丘在拘萨罗人间，住于河侧一林树间。</p>
  <p>时，有丈夫与妇相随，度河住于岸边，弹琴嬉戏，而说偈言：</p>
  <p>“爱念而放逸，逍遥青树间，</p>
  <p>流水流且清，琴声极和美，</p>
  <p>春气调适游，快乐何过是？”</p>
  <p>时，彼比丘作是念：“彼士夫尚能说偈，我岂不能说偈答之？”</p>
  <p>“受持清净戒，爱念等正觉，</p>
  <p>沐浴三解脱，善以极清凉，</p>
  <p>人道且庄严，快乐岂过是？”</p>
  <p>时，彼比丘说此偈已，即默然而住。</p>
  <p>如是我闻：一时，佛住舍卫国祇树给孤独园。</p>
  <p>时，有异比丘在拘萨罗人间，住一林中。</p>
  <p>时，有天神见诸鸽鸟而说偈言：</p>
  <p>“鸽鸟当积聚，胡麻米粟等，</p>
  <p>于山顶树上，高显作巢窟，</p>
  <p>若当天雨时，安极饮食宿。”</p>
  <p>时，彼比丘作是念：“彼亦觉悟我！”即说偈言：</p>
  <p>“凡夫积善法，恭敬于三宝，</p>
  <p>身坏命终时，资神心安乐！”</p>
  <p>时，彼比丘说此偈已，以即觉悟，专精思惟，除诸烦恼，得阿罗汉。</p>
</body></html>