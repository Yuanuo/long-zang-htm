<!DOCTYPE html>
<html>
<head>
  <meta charset="utf-8"/>
  <meta name="author" content="昙果"/>
  <meta name="author" content="康孟/后汉"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>中本起经卷上(次名四部僧始起。出长阿含)</title>
</head>
<body>
  <h1 class="head">中本起经卷上(次名四部僧始起。出长阿含)</h1>
  <h2>转法轮品第一</h2>
  <p>阿难曰。吾昔从佛闻如是。一时佛在摩竭提界善胜道场元吉树下。德力降魔。觉慧神静。三达无碍。度二贾客。提谓波利。授三自归。然许五戒。为清信士。已惟昔先佛。名曰定光。拜吾佛名。汝于来世九十一劫。当得作佛。字释迦文。号如来至真等正觉明行成为善逝世间解无上士道法御天人师众佑。度人如我今也。吾从是来。修治本心。六度无极。积功累行。四等不倦。高行殊异。忍苦无量。功报无遗。大愿果成。</p>
  <p>世尊念曰。吾本发心。誓为群生梵释请法。甘露当开。谁应先闻。昔吾出家。路由梵志阿兰迦兰。待吾有礼。二人应先。念已欲行。天承圣旨。空中白言。彼二人者。亡来七日。佛言。苦哉阿兰迦兰。甘露当开。汝何不闻。佛复惟曰。甘露当开。谁应次闻。郁头蓝弗。次应得闻。方起欲行。天复白言。此人者。昨暮命终。佛言。彼人长衰。甘露当开。不得受闻。生死往来。何缘得息。五道轮转。痛矣奈何。佛复惟曰。甘露法鼓。闻于三千大千世界。谁应得闻。父王昔遣五人。一名拘怜。二名頞陛。三名拔提。四名十力迦叶。五名摩南拘利。供给麻米。执侍劳苦。功报应叙。时五人者皆在波罗奈国。于时如来始起树下。相好严仪。明耀于世。威神震动。见者喜悦。径诣波罗奈国。未至中间。道逢梵志。名曰优吁。瞻睹尊妙。惊喜交集。下在道侧。举声叹曰。威灵感人。仪雅挺特。本事何师。乃得斯容。佛为优吁。而作颂曰。</p>
  <p class="l-js-5c">八正觉自得　　无离无所染</p>
  <p class="l-js-5c">爱尽破欲网　　自然无师受</p>
  <p class="l-js-5c">我行无师保　　志独无伴侣</p>
  <p class="l-js-5c">积一行作佛　　从是通圣道</p>
  <p>优吁问佛瞿昙如行。佛告梵志。吾欲诣波罗奈国。击甘露法鼓。转无上轮。三界众圣。未曾有转法轮。迁人入泥洹。如我今也。优吁大喜曰。善哉善哉。如瞿昙言者。愿开甘露。如应说法。于时如来。便诣波罗奈国古仙人处鹿园树下。趣彼五人。五人遥见佛来。便共议曰。我等勤苦。室家离别。登山越领。困苦疲极。正坐此人。供给麻米。谓其叵堪。因魔来战。是以委藏。今故复来。一麻一米。我等不堪。今起求食。奈何能办。但为施坐。各莫跪起言语问讯也。得此不乐。必自去矣。</p>
  <p>是时世尊。为其五人。现道神足。五人身踊。不觉作礼。执侍如前。佛告五人。共议勿起。今作礼何谓。五人悉对曰。吾坐悉达。更历勤苦。悦头檀王。暴逆违道。皆由于卿。佛告五人。汝莫卿无上正真如来平等觉也。无上正觉。不可以生死意待也。何得对吾面称父字。又告五人。汝观吾身。何如树下。五人答佛。尔时憔悴。今更光泽。尔时处树。闭目端坐。日食麻米。犹谓非道。况入人间。身口自恣。何谓为道。佛告五人。世有二事。以自侵欺。何谓为二。杀生淫泆。恃豪贪欲。极身劳苦。内无道迹。无是二事。是真道人不。于九十六术。亦不舍远。是为取中。无有两际。何谓取中。得觉慧行。远于众智。六通悉觉。具八正行。是名取中。止宿泥洹。</p>
  <p>佛说是法。五人未解。三人分卫。二人供养。为说色苦。一切众祸。皆由色欲。众好无常。人亦无住。譬如幻师。出意为化。愚者爱恋。贪而无厌。幻主观化。无染无著。所以者何。伪非真故。佛为二人。而作颂曰。</p>
  <p class="l-js-5c">志荡在欲行　　嗜欲增根栽</p>
  <p class="l-js-5c">贪色怨祸长　　离欲则无患</p>
  <p>三人供养。二人分卫。为说贪苦。好利求荣。迷愚所专。害行毁德。壹由于贪。喜怒得失。欲者无厌。斯利危脆。若云过庭。老病死来。靡不分散。譬如人梦。寤则无见。黠能舍贪。乃得大安。佛为三人。而作颂曰。</p>
  <p class="l-js-5c">贪欲意为田　　无厌心为种</p>
  <p class="l-js-5c">断贪舍利求　　无复往来忧</p>
  <p>于是世尊。因广说法。不断分部。五人便解。愿为弟子。佛言。善来比丘。皆成沙门。佛告比丘。行有二事。为堕边际。一者念在色欲。无清净志。二者猗爱著贪。不能清志行。是二事。还堕边行。生不值佛。违远真道。若能断贪。精进修明。可得泥洹。何谓泥洹。先知四谛。何谓为四。一曰为苦。二曰为习。三曰为尽。四曰入道。如是比丘。次持觉慧一心思禅。受道报应。法眼以朗。解彼四谛。稍入道迹。何谓为苦。生苦老苦病苦死苦忧悲恼苦恩爱别苦怨憎会苦所求失苦。要因五阴。受盛为苦。何谓为习。所爱著习。不爱亦习。何谓为尽。其所有爱。觉知有灭。不爱不念。而觉皆尽。何谓入道。八正为真。一曰正见。二曰正利。三曰正言。四曰正行。五曰正命。六曰正治。七曰正志。八曰正定。是为苦习。以尽入道。真谛是为无生。无生者无老。无老者无病。无病者无死。无死者无痛。无痛者无上吉祥。向于泥洹。于时如来而作颂曰。</p>
  <p class="l-js-5c">至道无往返　　玄微清妙真</p>
  <p class="l-js-5c">不没不复生　　是处为泥洹</p>
  <p class="l-js-5c">此要寂无上　　毕故不造新</p>
  <p class="l-js-5c">虽天有善处　　皆莫如泥洹</p>
  <p>说是法已。拘怜等五人。逮得法眼。佛告拘怜解未。拘怜退席对曰。未悟世尊。又告拘怜。过去久远时有国王。名曰恶生。将诸妓女。入山游戏。王令官属。住顿山下。唯从妓女。步涉山顶。王疲极卧。诸妓女辈。舍王取华。见一道人端坐树下。诸女心悦。皆前作礼。道人咒愿。诸妹那来。命令就坐。为说经法。王觉求诸妓女。而见坐彼道人之前。王性妒害。恶心内发。便问道人。何故诱他妓女。著此坐为。卿是何人。道人豫知王意必兴暴害。答曰。是忍辱人。王拔佩剑。削其两臂。而问何人。答曰。实忍辱人。又截其耳鼻。心坚不动。犹言忍辱人。王见道人颜色不移。便前悔过。道人告王。汝今以女色故。刀截我形。吾忍如地。必得平等正觉。当以一切大智断汝生死。王惟罪深。必获重殃。叩头于地。愿见矜恕。道人告王。吾真忍辱者。血当为乳。所截平复。寻如所言。乳出形复。王见忍证。冀必全济。重宣情言。若真道成。愿先度我。道人答可。王解迷止。辞退还宫。</p>
  <p>佛告拘怜。尔时忍辱道人者。我身是也。恶生王者。拘怜是也。解未拘怜。拘怜退席白佛。甚解世尊。说是法时。拘怜等五人。漏尽意解。皆得罗汉。及上诸天八万。逮得法眼。三千世界。为大震动。是为如来始于波罗奈国以无上法轮转未转者。大度一切。莫不乐受。</p>
  <h2>现变品第二</h2>
  <p>于时波罗奈城中。有长者名阿具利。有一子。字曰蛇蛇(晋言宝称)。时年二十四。称生奇妙。有琉璃屐。著足而生。父母贵异。字曰宝称。别作屋宇。寒暑易处。妓女娱乐。不舍昼夜。宝称中夜欻觉。见诸妓女。皆如死状。脓血流溢。肢节断坏。屋室众具。皆似冢墓。惊走趣户。户辄自开。天地大冥。唯睹小光。趣东城门。门复自开。明照鹿园。寻光诣佛。瞻睹相好。巍巍煌煌。怖止迷解。举声叹曰。久在恩爱狱。缚著名色械。今驰趣天尊。宁得解脱不。佛言。童子善来觉矣。斯处无忧。众行毕竟。前礼佛足。却住一面。佛为说法。逮无垢法眼。退席白佛。愿为弟子。佛言。善来比丘。便成沙门。明旦众女。不见蛇蛇。周慞遍求。嘘唏并泣。大家惊怪。问其状变。答言。不知宝称今为所在。长者怖悸。即遣马骑。四出推索。父乘子车。速出而求。道过一水。水名波罗奈。渡水见子宝屐脱置岸边。即寻足迹。径趣鹿园。佛以方便。令其父子两不相见。长者见佛尊仪相好。喜惧交至。忘失修敬。而问佛言。我子宝称。足迹趣此。瞿昙宁见。佛告长者。若子在斯。何忧不见。佛为说法。生死由痴。恩爱有离。破二十亿恶。入须陀洹。宝称心解。便得罗汉。父子相见。恩爱微薄。长者欢喜。退坐白佛。今日心悦。情有二喜。一者遇佛解喜。二者离爱快喜。于时宝称亲友四人。一名富褥。二名惟摩罗。三名憍炎钵。四名须陀。闻宝称已作沙门。惊喜毛竖曰。其人德高。明远震国。吾等咸归。今为沙门。其道必真。乃使斯人忽弃荣利。共出诣佛。并省宝称。即便俱行。见佛景则乘本愿行。心喜即解。头面作礼。前白世尊。饥渴道化。虚心日久。不以鄙陋。愿为弟子。佛言。善来比丘。皆成沙门。为说心本旨。解清净。闻义心了。便得罗汉。</p>
  <p>是时波罗奈傍县。名曰荼。有五十人。因事诣国。闻宝称富褥等皆作沙门。又各生念。诸长者子辈。憍乐自恣。才艺高世。皆感道化。瞿昙必神。乃令贵族。不复顾荣。各各发念。欲往诣佛。即便俱出。径诣鹿园。本愿应度。见佛便解。愿为弟子。佛言。善来比丘。悉成沙门。因顺本旨。速成法要。垢除缚解。皆得罗汉。</p>
  <p>于时鹿园中间。有大众会。饮食歌舞。时有一女。端正非凡。于会中舞。众咸喜悦。意甚无量。女舞未竟。忽然不见。众失所欢。惆怅屏营。乃复于彼。百步现形。大众驰趣。女引诣佛。奄然隐焉。众人问佛。向者一女。并舞至此。瞿昙岂见之耶。佛告众人。且自观身。观他何为。色欲无常。合会有离。如泡如沫。愚者恋著。殃祸由生。身为苦器。众生皆然。大众心解。愿为沙门。佛皆受戒。道现正谛。皆得应真。佛敕诸比丘。汝曹各行。广度众生。随所见法。示导桥梁。普施法眼。宣畅三尊。拔爱除有。迁入泥洹。吾今独行。诣忧为罗县。诸比丘。受教头面礼足。绕佛三匝。于是别去。</p>
  <h2>化迦叶品第三</h2>
  <p>于是如来。还诣摩竭提界。至优为罗县。暮止梵志斯奈园。明旦持钵。诣斯奈门。佛现金光。照其堂上。梵志二女。长名难陀。次名难陀波罗。见光喜悦。寻诣佛所。礼拜请佛。如来升堂。教授二女。归命三尊。授五戒已。世尊告曰。身非己有。万物归空。二人心解。首戴奉行。世尊惟曰。吾本起学。欲度众生。欲界魔王。归伏道化。近泥兰禅河边。有梵志。姓迦叶氏。字郁俾罗。年百二十。名声高远。世人奉仰。修治火祠。昼夜不懈。好学弟子。有五百人。迦叶二弟。宗师其兄。谓为得道。各有弟子。皆居下流。迦叶自念。吾名日高。国内注仰。术浅易穷。穷则名颓。当作良策。全国大望。便行求龙。以术致之。为作靖室。而鞠龙曰若有轻突入靖室者。吐火出毒。以灭来者。龙至节会。无不放火。远近佥言。大师道神。迦叶由此。功名曰隆。世尊念曰。吾昔出家。道逢[卄/汧]沙。誓要道成先度脱我。吾用一切故。即便然可。今察民心。普注迦叶。卒未可回。譬如果美树高。无因得食。唯有伐树根僻枝。从食果必矣。一切所忌。咸在于龙。吾先降之。迦叶来从。尔乃大道。所化无崖。如来言曰。日照天下。其德有三。一曰光耀除冥。无不分明。二曰五色杂类。宣叙其形。三曰开发萌芽。万物精荣。如来出世。亦有三焉。一曰一切大智。照除愚冥。二曰分部五道。言行所由。三曰权慧拯济。利而安之。众佑念已。便行起于斯奈园。投暮往造迦叶。未至所止。便现金光树木土石。其色若金。迦叶弟子持瓶取水。睹变心动。怪而顾望。遥见世尊。明耀天下。不识何妙。驰走白师。师徒皆出。世尊威神。明仪煌煌。迦叶情悸。蒙蒙不悟。即自惟曰。若是日耶。吾目得逮。谓是天人。其目复眴。后思乃解曰。得无是白净王子悉达者乎。吾历数云。白净王子。福应圣王。不乐荣位。当得作佛。昔闻出家。其道成乎。如来忽到。迦叶大喜。善来瞿昙。起居常安。佛为迦叶而作颂曰。</p>
  <p class="l-js-5c">持戒终老安　　信正所止善</p>
  <p class="l-js-5c">智慧最安身　　众恶不犯安</p>
  <p>迦叶白佛。唯愿屈德。临眄蔬食。佛答迦叶。古佛道法过中不饭。且明至心。欲托一事。庶不有吝。迦叶答曰。恨无备豫。敬德虚心。佛告迦叶。欲寄一宿。宁见容不。迦叶白佛。我梵志法。寝不同室。幸恕不爱。巨命如何。佛指靖室。此复何室。迦叶答曰。中有神龙。性急姤恶。有入室者。每便吐火烧害于人。佛告迦叶。以此借我。迦叶答曰。实不有爱。恐龙为害耳。五百弟子。屏营悚息。恐师许佛。重借满三。迦叶惟疑。意甚无违。惧必祸耳。佛告迦叶。三界欲火吾已灭之。龙不害我也。迦叶答曰。瞿昙德尊。能居随意。即捡威神。便入其室。五百弟子。信龙为害。莫不涕泪。可惜尊人。为龙所害。佛坐须臾。龙从窟出。吐毒绕佛。如来化毒皆使为华。龙见其毒作华绕佛。怒盛吐火。谓能为害。热气归龙。郁闷欲死。举头视佛。见相知尊。凉风趣龙。寻凉诣佛。火灭毒除。归命入钵。于是如来。便现火光。烔然概天。迦叶弟子。直起瞻候。见佛光明。谓是龙火。举声悲呼。可惜真人。竟被龙殃。迦叶师徒。惊共奔出。五百弟子。同声责师。天地开辟。未见人类妙如瞿昙。可尊可贵。恨不熟观。何缘复见。垂泪擦眼。而作颂曰。</p>
  <p class="l-js-5c">容颜紫金耀　　面满发绀青</p>
  <p class="l-js-5c">大人百福德　　神妙应相经</p>
  <p class="l-js-5c">方身立丈六　　姿好八十章</p>
  <p class="l-js-5c">顶光烛幽昧　　何駃忽无常</p>
  <p>后来弟子。谓火害佛。悲唤哀恸。瞿昙被害。我生何为。踊身赴火。清凉和调。还顾白师。瞿昙无恙。本谓龙火。定是佛光。师徒骚扰。侧息达明。清旦如来持钵出室。迦叶大喜曰。大道人犹存耶。器中何等。佛告迦叶。所谓毒龙已降受法。五百弟子。佥言佛神。迦叶内伏。吝惜名称。聊复贡高。大道人实神。虽尔未如我已得阿罗汉也。</p>
  <p>迦叶白佛。愿大道人留止欲相供养。明旦作饭。自行请佛。佛言。便去今随后到。迦叶适还。佛如人屈伸臂顷。东适弗于逮数千亿里。取树果名阎逼。满钵而还。迦叶未到。已坐其床。迦叶问佛。大道人从何径来。佛言。卿去后吾东到弗于逮。取此果名阎逼。香美可食。佛饭去已。迦叶念曰。大道人虽神故不如我道真。明日食时复行请佛。佛言。可去今随后到。迦叶旋还。佛南行极阎浮提界取果[卄/呵]螺勒盛满钵还。迦叶未至。已坐其床。迦叶问佛。何缘先到。佛言。南行取此美果。可用愈病。佛饭去后。迦叶而念。此大沙门实神实妙。明日迦叶复行请佛。佛言。今随后到。佛西适拘耶尼。取阿摩勒果。满钵而还。迦叶未至。已坐其床。迦叶问佛。复从何面来。答曰。西诣拘耶尼。取阿摩勒果。汝可食之。佛饭已去。迦叶复念。是大沙门所作实神。明日迦叶复行请佛。佛言。今随后到。迦叶反顾。忽不见佛。佛已到北方郁单曰取自然粳米。迦叶未至。已坐其床。迦叶问佛。复从何来。佛答曰北适郁单曰。取此粳米。卿可食之。佛饭去后。迦叶独念。此大道人。神妙乃尔。明日食时。佛持钵自到其家。取饭而还。食已欲澡漱口无水。天帝释即下以手指地。自然成池。迦叶晡时。彷徉见池怪而问佛。何缘有此。佛告迦叶。朝得汝食。欲漱无水。天帝。指地成池给。用当名此池为指地池。迦叶念曰。大道人神妙。功德无量。后日世尊移近迦叶。坐一树下。夜第一四天王俱下。听佛说法。四天光影明如盛火。迦叶夜起。见佛前有四火。清旦问佛。大道人。亦事火乎。佛言。不也。昨夜四天王。来听说法。是其光耳。迦叶复念。是大沙门极神。乃致此天。虽尔故不如我道真。明日第二天帝释。夜来听法。帝释光明倍于四天。迦叶夜起。见佛前光。意而独念。佛故事火也。平旦问佛。得无事火。明倍昨夜也。佛言。帝释来下。听受经法。是其光耳。后夜第七梵天。又下听法。梵魔光景。倍于帝释。迦叶见光。疑佛事火。晨朝问佛。大道人。必事火也。佛告迦叶。第七梵天。昨夜听法。是其光耳。迦叶自念。是大沙门。威神感动。天梵下降。迦叶五百弟子。人事三火。凡千五百火。明旦燃之。火了不燃。怪而白师。师曰。必是佛所为耳。驰往白佛。我五百弟子。今朝燃火。了不肯燃。是佛所为乎。佛告迦叶。欲使燃不。问之至三。对曰欲使燃。佛言可去。火当燃。应声皆燃。迦叶复念。是大道人。至神乃尔。</p>
  <p>迦叶自事三火。明旦然之。又不可灭。五百弟子。及诸事者。助而灭之。了不可灭。疑佛所作。便行白佛。我自事三火。不可得灭。佛言。欲使灭乎。曰实欲使灭。佛言。火可当灭。应声即灭。迦叶念曰。大道人。极神至妙。所作皆谐。后日迦叶。五百弟子。适共破薪。各各举斧皆不得下。懅行白师。师曰。是大沙门所为。即行白佛。我诸弟子。向共破薪。斧举不可得下。佛言可去。斧当下。即下得用。迦叶念曰。是大沙门。神则神矣。后日佛还树下见弃弊衣。念欲浣之。天帝释承佛圣旨。到颇那山上。取四方石一枚。六方石一枚。给用浣晒。迦叶游观见池边两石。怪而问佛。今此池边两石妙好。此从何出。佛告迦叶。吾欲浣濯。及当晒衣。天帝送石。以给吾用。迦叶复念。瞿昙神德。莫不感动。佛后入指地池澡浴毕。当出无所攀持。池上有树。名曰迦和。绝大修好。其树曲下就佛。佛牵出池。迦叶见树曲下。怪而又问佛。佛告迦叶。吾朝入池。将欲出水。树神垂枝。令吾牵出。迦叶复念。是大道人。至德多感。大树垂下。佛欲令迦叶必伏。便入泥兰禅河。其水深駃。佛以神力。断水令住。高出人头。使底扬尘。佛行其中。迦叶见佛入水。恐其没溺。即将弟子。乘船救佛。见水隔起其下扬尘。见佛大喜。大道人尚活耶。又问。欲上船不。佛言当上。佛念当贯船底入。令无漏迹。迦叶大惊是大沙门。妙化难名。时摩竭提国王吏民。以岁会礼。往诣迦叶。相乐七日。迦叶心念。佛德圣明。众人见者。必阻弃我。令其七日不现快乎。佛知其意。即隐七日。至八日旦。迦叶又念。今有余祚。供佛快耶。应念忽至。迦叶大喜。适念欲相供养来何快耶。间者那行。今从何来。佛告迦叶汝心念言。佛德圣明。众人见之。必阻弃我。令其七日不现快乎。是故隐耳。汝今念我。是故复来。迦叶心念。佛真至神。诚知人念。佛知迦叶心已降伏。便告迦叶。汝非罗汉。不知真道。何为虚妄。自称贵乎。于是迦叶。心惊毛竖。自知无道。即稽首言。大道人实神圣。乃知人念。宁可得从大道人神化禀受经戒。作沙门耶。佛言大善。报汝弟子。卿是国师。今入法服。岂可独知乎。迦叶受教。顾谓弟子。汝间与我共睹神化。吾始信解。当作沙门。汝等何趣。五百弟子。同声对曰。我等所知。皆大师恩也。师所尊信。愿皆随从。即时师徒。俱共诣佛。稽首白言。我等皆有信意。愿为弟子。佛言。善来比丘。皆成沙门迦叶裘褐水瓶杖屐。诸事火具。悉弃水中。是时迦叶二弟。次曰那提迦叶。幼曰迦耶迦叶。各有二百五十弟子。庐舍止处。列居水边。见诸梵志衣被什物。及事火具。随流漂下。二弟惊愕。恐兄及诸弟子为人所害。即从门徒。顺河而上。见兄师徒。皆作沙门。怪而问曰。大兄年高。智慧明远。国王臣民。所共宗事。我意谓兄为得罗汉。反舍梵志道。学沙门法。此非小事。佛道岂尊德独高乎。迦叶答曰。佛道最胜。其法无量。虽我世学。未曾有得道神智如佛者也。二弟闻此。各谓弟子。吾欲从兄。汝等何趣五百弟子。俱发声言。愿如大师。皆即稽首。求作沙门。佛言善来。比丘。皆成沙门。</p>
  <p>于时如来。与千比丘僧。诣迦耶悉大丛树下坐。而入三昧。忽然不现。从东方来。没于树下。四方亦尔。踊住虚空。而不堕坠。身出水火。升降自由。诸比丘。仰头喜悦不觉。如来还处本坐。无有觉者。比丘欢喜。前礼佛足。退席白佛。此示现者。名曰何等。佛告比丘。是者名曰神足示现。又有教授示现。比丘谛听。心意识行。因缘染著。决正分部。名曰教授示现。又有说法示现。比丘谛思。自爱色为衰。六情所爱为衰。衰不止便苦生。何谓苦生。淫怒痴火起。便有痛痒。老病死畏。是为说法示现。佛说法三转。时千比丘。漏尽望断。皆得阿罗汉。佛为比丘。而作颂曰。</p>
  <p class="l-js-5c">今者千比丘　　长老有尊德</p>
  <p class="l-js-5c">改邪修正见　　无想入禅慧</p>
  <p>说是法时。天龙鬼神莫不乐闻。</p>
  <h2>度瓶沙王品第四</h2>
  <p>于时世尊。欲诣罗阅祇。度于君民。即日罗阅祇王遣使者。奉命诣佛。修敬尽恭。礼毕陈言。国主瓶沙。稽首坐前。近承释尊。道成号佛。天人杂类。庆赖遇时。伏惟世尊。兴利康宁。愿垂覆育。照临鄙国。饥渴圣化。虚心踊逸。哀矜群庶。令得解脱佛敕比丘。汝等速严。当就王请。比丘受教。严毕翼从。使者驰白。世尊以顾。将千比丘僧。今顿须波罗致树下。去城四十里。王即案先王遗令。若佛入国。当自出迎。迎之者。得福无量。即便敕严车千乘。马万匹。从人七千。严毕升车。出宫趣城。城门自闭。车马俱踬。王甚惊怖。惧有大灾。吾罪重矣。而有斯祸。空中声曰。王宿愿人。今系在狱。誓要相连。是使门闭。即便大赦解放。囚人门霍自开。得诣佛所。王遥见如来相好光光。即便下车。却从解剑。佛知瓶沙性素憍豪刚强贡高。欲令速解化王从者仪式。若王瓶沙。顾视从者。似己无异。惧佛不识。头面礼足。右绕三匝。礼毕自陈。我是摩竭提王瓶沙身也。如是至三。佛告王曰。吾照卿心。何但卿形。瓶沙大喜。即退就坐。群臣庶民。各尽其敬。中有作礼者。自名字者。直揖拜者。礼毕却住。佛命令坐。受教就席。佛告瓶沙。宿福为王。今复增益。使王国界人民。忠孝富乐。无忧福护。有德吉。无不利。众会有疑。郁俾迦叶。名声先达。今与佛俱。谁应作师。佛察众念。便告迦叶。其有杀生祠祀。欲望其福。宁能得不。入于山中。求道无师。能得道不。迦叶白佛。杀生祠祀。不得其福。天神不食。杀者得罪。学道无师。道终不成。迦叶白佛。我前事火。昼夜不懈。勤苦积年。好术弟子。凡有五百人。精锐燃火。不避寒暑。年耆根熟。永无仿佛。先人传惑。以授后生。自称是道。唐苦无报。今得佛教。洗浣心垢。已得罗汉。佛告迦叶。现汝罗汉神足。迦叶受敕。即入静定。身升虚空。去地数丈。从腰以上火。腰以下水。更从腰以上水。腰以下火。以水雨火。衣燥不软。住空现变。出没七反。从身出光。五色赫奕。飞从东来。没佛坐前。四方上下。化现亦尔。变毕叉手。长跪白佛。弟子迦叶。蒙佛慈恩。解脱罪缚。如来特尊。三界顶受。佛为迦叶。而作颂曰。</p>
  <p class="l-js-5c">若人寿百岁　　奉火修异术</p>
  <p class="l-js-5c">不如尊正谛　　其明照一切</p>
  <p class="l-js-5c">若人寿百岁　　学邪志不善</p>
  <p class="l-js-5c">不如生一日　　精进受正法</p>
  <p>王及群臣。乃知迦叶是佛弟子。佛告瓶沙。天下人眼。不但视色。苦乐无常。身不得久。天下人意。多恶少善。思想万端。趣欲快意。能弃此志。亦可得道。功齐迦叶。无以豪贵。自恣其情。无以自在。贪淫无厌。无以豪强侵陵弱者。无以嗔怒抂杀无过莫随淫心。莫随贪心。莫随怒心。息恶令善。信守真言。当念死剧者病苦剧。思惟所行。亦复可得。迦叶神足。若眼视色。心当抑却。好丑不动。耳听众声。心当制持。无所喜怒。鼻嗅香臭。心当制伏。情无所著。口贪众味。心当秉持。想无所起。身更所著。心当制止。识无绮可五阴外来。制者由心。六情无主。阴衰无名。迦叶功德。修之便是。人生受形。多忧苦恼。饥渴寒热。愚计为乐。智士是苦。妻子荣利。世人迷惑。凡此众事。无不分散。千岁万年。皆归磨灭。佛为瓶沙而作颂曰。</p>
  <p class="l-js-5c">夫为世间将　　顺正不阿抂</p>
  <p class="l-js-5c">矜导示礼仪　　如是为法王</p>
  <p class="l-js-5c">多愍善恕正　　仁爱好利人</p>
  <p class="l-js-5c">既利以平均　　如是众附亲</p>
  <p>佛告瓶沙。王作宫舍。从来几岁。王顾问傍臣。傍臣对曰。造起宫舍。七八百年。佛问诸臣。凡更几王。臣即对曰。二十余王。佛问瓶沙。皆识诸王不。瓶沙答曰。唯识我父。不识先人。佛告瓶沙。但地有常。人无常也。人自爱身者。不当杀害于命。不当诽谤有道。众生生死皆由恩爱。父母自言。是我所生。是我之子。子非父母所致。皆是前世持戒完具。乃得作人。为恶行者。死堕地狱畜生饿鬼。自从行致。不由他生。罪福明正。王甚思之。佛告王曰。儿在胎中。若有盲聋。母豫知不耶。王答佛言。实不豫知。佛言。此儿宿命罪行使然。非父母过。儿在胎中。若其圣明。母不豫知。皆由履行清纯。非父母力。此理明验。王善惟之。世人得罪。其行有三。口言伤人。身行暴害。心专妒嫉。能捡此三。虽未便得泥洹。天上人中。豪贵自由。原于人本。从痴有形。从形生情。从情生识。从识生欲。从欲有父子从父子生恩爱。从恩爱生忧悲。展转五道。无有休止。人亦不知生所从来死所趣向。不识其根。各相字名言。是父是子。唯得道者。乃知其原。生死因缘。本从痴起。一切无常。大王受持。</p>
  <p>佛告瓶沙。若国善人。谨顺忠孝。廉贞敬让。才博智远。不犯王法。本非贵族。王何异待。王答佛言。姓名显达。择能授职。佛告大王。道法无亲。唯善是辅。成持五戒。名清信士。精进直入。见谛不回。便得须陀洹。斯陀含。阿那含。阿罗汉。各因本心。道位次叙。佛说是时。王及国人。一万二千。诸天八万。皆见道迹。佛告瓶沙。王来已久。宫远早还。牛马人从。停住劳疲。比于后日。吾当诣城。王起礼佛。受戒而退。群臣从官。喜前受戒。当王群臣受五戒时。内外人马。寂然无声。诸婆罗门。感化心伏。皆前受戒。欢喜而退。王升车已。群臣跪贺大王功德。值佛出世。并令臣等沐浴清化。瓶沙归宫。教敕宫内。奉斋持戒。国内一切。信解欢喜。忉利天帝。华散佛上。于时坐中。有豪长者。名迦兰陀。心中念言。可惜我园。施与尼揵。佛当先至奉佛及僧。悔恨前施。永为弃捐。长者至心。卧不安席。先福追逮。福德应全。大鬼将军名曰半师。承佛神旨。知其心念。即召阅叉。推逐尼揵。裸形无耻。不应止此。鬼师奉敕。挝打尼揵。拖拽器物。尼揵惊怖。驰走而言。此何恶人。暴害乃尔。鬼师答曰。长者迦兰陀。当持竹园。作佛精舍。大鬼将军半师。见敕逐汝辈耳。明日尼揵。共诣长者。深责所以。何故改施令吾等类被乎委顿不。谓长者见困如此。迦兰陀。心喜吾愿遂矣。佛圣广覆照我至心。即答尼犍曰。此诸鬼师。强暴含嗔。惧必作害。不如委去更求其安。尼揵怼恨。即日恚去。长者欢喜。修立精舍僧房坐具。众严都毕。行诣树王祠处。请佛及僧众佑。受施止顿。一时大化普济。靡不欣乐。</p>
  <h2>舍利弗大目揵连来学品第五</h2>
  <p>佛在罗阅祇竹园精舍。与大比丘僧千人俱。皆得应真郁俾罗等。彼有一卿。名曰那罗陀。故有梵志。字曰沙然。精修仙行。延纳来学。好仙弟子。凡有二百五十人。门徒之中。有二人高足难齐。一名优波替。次曰拘律陀。才明深远。研精通微妙然得病。自知将终。告于二贤。此诸新学。志存道行。累卿二人。必令全志。二人敬诺。受教奉行。是时世尊。敕比丘頞陛汝行宣化。往必有度所可见者。其智明远。自舍如来。无能与论。若与相见。直说法本。勿与酬酢。以致其嗤。頞陛受敕。整服持钵。礼佛而行。时优波替。从诸弟子。相随游观。遥见頞陛。威仪庠雅。未曾闻睹。何所法像。被服改俗。须至当问。二人俱前。相逢中路。便问頞陛。章服反常。何所从出。岂有师宗可得闻乎。于时頞陛。以颂答曰。</p>
  <p class="l-js-5c">我年既幼稚　　学日又初浅</p>
  <p class="l-js-5c">岂能宣至真　　如来广大义</p>
  <p class="l-js-5c">一切诸法本　　因缘空无主</p>
  <p class="l-js-5c">息心达本源　　故号为沙门</p>
  <p>优波替。方闻法义。寻思至理。而自惟曰。吾小好学。八岁从师。至年十六。古仙道术。靡书不综。十六大国。谓吾广博。未曾闻斯真要之义。今偶出游。遇此宝藏。此言之妙。美于甘露。心寤意解。便逮法眼。旋还精舍。欣悦无量。拘律陀。见彼容悦。疑得甘露。即问优波替。得甘露那。勿违本要。惠及少少。优波替。具向拘律陀说所闻偈。一闻不解。再说乃了。寻思反覆。亦得法眼。二人议曰。本愿甘露。今得服尝。宁可共诣大沙门所。就彼海渊。沐浴清华。议合心同。严办当发。拘律陀念曰。吾师临终。嘱授弟子。令吾成济。今便委弃。义所不安。便告弟子。彼大沙门。有甘露仙。化坏裂俗网。息心寂行。吾欲启请。穷微反真汝将何趣。门徒对曰。今得视听。是大师恩。大人宗仰。承命踊逸。贪羡甘露。愿从下风。师徒志合。即出所止。往诣竹园。于时世尊。告诸比丘。今有二贤。从诸弟子。乘本愿行。欲作沙门劝成其功者。頞陛力也。比丘承教。延望其众。忧波替拘律陀等。遥见如来相好晖光。神动情震。自惟叹曰。幸哉余生。得奉清诲。其荣难云。延趣坐前。头面礼佛。礼毕嘉欢重喜无量。斯须乃进。具陈情言。替等罪弊随流入渊。始于今日。反俗极源。愿蒙接纳。得充僧次。即便许可。头发自落。皆成沙门。佛告诸比丘。此二人者。愿于古佛。待吾道成。侍卫左右。佛谓忧波替。高世之号。花而不实。复汝本字。为舍利弗。拘律陀。还字大目揵连。因本说法。逮得罗汉。佛敕侍者。古千比丘。暮当结戒。不得他行。即夜行筹数。得千二百五十人。佛结戒竟。比丘欢喜。莫不肃然。礼佛而退。</p>
  <h2>还本国品第六</h2>
  <p>于是如来将归舍夷。与大比丘僧。皆得应真。神静通微。明晓三世众生行源。贤者舍利弗。大目揵连。郁俾迦叶。那提迦叶。伽耶迦叶等。一千二百五十人。是时迦维罗越王阅头檀。遣梵志忧陀耶。来诣竹园。请佛还国。尔时忧陀耶。见佛相好。明晖天地。五情实喜。头脑礼足。却住一面。心意齐整。长跪白佛。父王远谢悉达。闻汝道成。复度一切。我独不蒙本要。当还。今故遣使。佛问忧陀。父王起居安不。忧陀白佛。大王无恙。唯思世尊。佛告忧陀。乐此道不。忧陀对曰。甚乐世尊。佛授忧陀。使作沙门。授其法戒。忧陀自念。今为弟子。无缘复还。王须消息。因谁报命。佛知忧陀心念。欲还行矣。忧陀莫亲世业恋著故家。忧陀白佛。佛当还至舍夷国不。佛言当还。忧陀受敕。退跪白佛。不审何日当至。佛告忧陀。却后七日。必至舍夷。忧陀欢喜。礼佛而去。于是忧陀耶。还至舍夷。诣宫求通。门监白曰。忧陀使还在门求见。王教推问。吾望忧陀如渴欲饮。何故稽停。方白求通推应坐者反覆至三。然后乃前。王见忧陀。已受法服。而问忧陀。卿作沙门。那忧陀答曰。以服佛法。王问忧陀。悉达在宫。与卿独亲。入出周旋。无所关白。今使来还。何得自外诣门求通耶。忧陀答王。佛教比丘。莫亲白衣恋于家居。道俗异故。王问忧陀。吾子在宫。衣服极好。今者为道。所著何衣。忧陀指衣。所服如此。王即堕泪曰。悉达在家。吾为作宫。七宝刻镂。极世珍妙。于今屋室。何如我许。忧陀答王。常处树下。诸佛世尊。道法皆尔。王问忧陀。吾子在宫。茵耨綩綖。锦绣细软。今所坐具。皆有何等。忧陀答王。所坐用草。清素除贪。王问忧陀。悉达在家。吾为作厨。甘肥众美。今所饭食。复有何物忧陀答曰。至时持钵。往福众生。食无粗细。咒愿施家。王闻是语。即复流泪。王问忧陀。悉达眠时。吾欲令觉弹琴弦歌。然后乃觉。今在深山。何用觉乎。忧陀答王。如来三昧。无有昼夜。王问忧陀。吾子在宫。若其澡浴。八种香汁。若今澡浴。皆有何物。忧陀答王。八解正水。以洗心垢。王问忧陀。悉达在国。栴檀苏合。以涂子身。今者为道。为有何物。忧陀答王。戒定慧品。香熏八难。王问忧陀。悉达在家。吾为作床。精宝四种。于今所坐何物用作。忧陀答曰。四禅为床。息心无欲。王问忧陀。吾子在宫。士众卫侍。今者侍从。复有何人。忧陀答王。学道弟子。名比丘僧。翼从世尊。凡有一千二百五十人俱。王问忧陀。悉达在家。若其出游。车有四品。牛羊象马。以充骑乘。于今出处。何所驾乘。忧陀答王。四谛神足。参驾飞行。王问忧陀。吾子行观。幢麾羽[榻-木+羽]。以为光饰。今者慓帜。复有何物。忧陀答曰。四恩慈悲。广饰群生。王问忧陀。悉达每出。椎钟鸣鼓。观者填路。今者游止。有何音响。忧陀答王。佛始得道。往诣波罗奈国。击甘露法鼓。拘怜五人。逮得罗汉。八万诸天皆入道迹。九十六种靡不欣伏。无上法音。闻于三千大千世界。王问忧陀。悉达今者欲领何国。忧陀答王。世尊所领。不可称道。教授众生。无不蒙度。等心普济。无所适处。王问忧陀。吾子在国。思陈正治。助吾安民。动顺礼节。莫不承风。今者独处。思忆何等。忧陀答王。世尊惟空。苦乐非真。有者归尽。神静无为。王闻是言。灾矣悉达。一切皆有。汝何言无。反矣悉达。与人为仇。忧陀白王。正使智人。满于天下。人有百头。头有百舌。舌解百义。合此人数。称赞如来。弥尽竟劫。不宣其德。况我所说。亿不及一。唯佛与佛。其德乃彰。王言善哉。佛当来不。何日能至。忧陀白言。七日当至。王大欢喜。即敕群臣。吾当迎佛。导从卤簿。壹准圣王出入法则。平治道路。香汁洒地。城中街巷。尽竖幢幡。其所修治。光饰尽宜。车马人从。限四十里。其日世尊。起于竹园。与比丘僧千二百五十人俱。威神感动诸天侍从。始入舍夷。路由一水。名阿楼那。度水上岸。神通照察。深知调达恶心内兴。必难开化。当现神足令其信伏。即升虚空去地七仞。足若蹈地。其实在空。佛告比丘。见彼车马五色严丽。正似天帝出游观时。尔时众人。见佛及僧。足步其地。仰观足迹。处在空中。于上稍下。正至迎次。与人头齐。刚强靡伏归命和南。唯有调达独兴恶念子行学道。但作幻术。惑人如是。吾亦当复作术。广化众人。于是父王。遥见佛来。爱敬交至一者敬道。二者爱子。即下象车。解剑却盖。涕泪趣佛。头首礼足。而颂赞曰。</p>
  <p class="l-js-5c">生时缘福德　　瑞应三十二</p>
  <p class="l-js-5c">树倾敬稽首　　道成今三礼</p>
  <p>于是父王以偈问佛。</p>
  <p class="l-js-5c">子本在吾家　　驾象名宝车</p>
  <p class="l-js-5c">今者足蹈地　　是苦安可堪</p>
  <p>尔时世尊以偈答曰。</p>
  <p class="l-js-5c">车马生死乘　　危崄安可久</p>
  <p class="l-js-5c">参驾五通驰　　所至无限碍</p>
  <p class="l-js-5c">本著七宝衣　　珍妙甚雅好</p>
  <p class="l-js-5c">剃头被纳服　　如何不羞耻</p>
  <p class="l-js-5c">惭愧为衣服　　世衣增尘垢</p>
  <p class="l-js-5c">法衣真人服　　息心名如来</p>
  <p class="l-js-5c">本用金银器　　众味甚香美</p>
  <p class="l-js-5c">今者行乞食　　粗恶安可咽</p>
  <p class="l-js-5c">法味为道食　　饥渴今已除</p>
  <p class="l-js-5c">哀世故行乞　　持钵福众生</p>
  <p class="l-js-5c">本处别宫中　　众宫妓侍卫</p>
  <p class="l-js-5c">独在山树间　　如何不恐惧</p>
  <p class="l-js-5c">生死恐畏除　　今已入本无</p>
  <p class="l-js-5c">无忧无喜想　　所止名道场</p>
  <p class="l-js-5c">本在我家时　　澡浴名香汁</p>
  <p class="l-js-5c">处于山树间　　何物洗身垢</p>
  <p class="l-js-5c">道藏为浴池　　正水满其渊</p>
  <p class="l-js-5c">浴已三毒尽　　三达快无双</p>
  <p>于是父王。请佛及僧。令诣王园。永为精舍。佛受王意。便入精舍。坐尼拘类树下。广说教法。七日不懈。听者欢喜。中有发大乘者。有乐辟支佛行者。有发罗汉意者。有作沙门者。各随发心。如行所得。城内母人。各生善念。悲泣自责。世尊还国。男子福德。独得见佛。我等罪蔽。不服法味。何苦如是。佛知母人一切心念。赞言善哉。乃生好心。愿乐闻法。真得度苦。佛便语王。法兴难值。道教难得。可敕国内诸母人辈乐闻法者。使出听受。王即宣令欲见佛者听。城内母人。咸喜俱出。诣佛礼拜。讫而却住。于是世尊。如应说法。各各解了。逮得法眼。王及臣民。欢喜礼佛而退。是时诸比丘。白佛言。舍夷国内。男女长幼。闻佛说法。如心所念。各得其决。父王俱听不记所得。佛告比丘。父王恩爱未息。父子相待。敬心未全。是故不得。明旦如来。唯将目连。往诣王宫。上殿而坐。佛敕目连。现汝道力。目连受教。飞升虚空。出没七反。身出水火。从上来下。前礼佛足。却侍于左。父王见变心意解悦。恩爱断灭。敬心内发。起前礼佛。甚善世尊。弟子功德。犹尚乃尔。如来威德。难可度量。便发无上正真道意。是时父王。每诣佛所。见迦叶等千人形体至陋。每心不平。此等比丘。虽复心精。无表容貌。当劝宗室乐无为者。令作沙门。择取端政。即令宗族。明日会殿。受令即到。王告宗室曰。阿夷相言。佛不出家。当作圣王。君四天下。左右侍从。率当端政。今诸弟子类无姿观。今欲礼娉有道仪容足者。充备僧数。光晖世尊。咸言大善。听令欢喜。乞退严办。七日乃行。调达便告行者。吾等王者子弟。今弃世荣。出家居道。整顿服饰。极世之妙。象马车乘。价直万金。其日严出。观者填路。调达冠帻。自然堕地。衢和离身。所乘象马。四脚布地。而作鸟鸣。相互占曰。余皆得道。二人不吉。俱诣佛所。悉作沙门。刚强降伏。莫不乐受。</p>
</body></html>