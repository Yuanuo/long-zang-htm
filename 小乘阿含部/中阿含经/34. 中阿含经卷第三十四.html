<!DOCTYPE html>
<html>
<head>
  <meta charset="utf-8"/>
  <meta name="author" content="瞿昙僧伽提婆/东晋"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>中阿含经卷第三十四</title>
</head>
<body>
  <h1 class="head">中阿含经卷第三十四</h1>
  <h2>大品商人求财经第二十</h2>
  <p>我闻如是：一时，佛游舍卫国，在胜林给孤独园。</p>
  <p>尔时，世尊告诸比丘：“乃往昔时，阎浮洲中诸商人等皆共集会在贾客堂，而作是念：‘我等宁可乘海装船，入大海中取财宝来，以供家用。’复作是念：‘诸贤入海，不可豫知安隐、不安隐，我等宁可各各备办浮海之具，谓羖羊皮囊、大瓠、押筏。’彼于后时各各备办浮海之具羖羊皮囊、大瓠、押筏，便入大海。彼在海中为摩竭鱼王破坏其船，彼商人等各各自乘浮海之具羖羊皮囊、大瓠、押筏，浮向诸方。</p>
  <p>“尔时，海东大风卒起，吹诸商人至海西岸。彼中逢见诸女人辈，极妙端正，一切严具以饰其身。彼女见已，便作是语：‘善来！诸贤。快来！诸贤。此间极乐最妙好处，园观浴池、坐卧处所、林木蓊郁，多有钱财、金银、水精、琉璃、摩尼、真珠、碧玉、白珂、砗磲、珊瑚、琥珀、玛瑙、玳瑁、赤石、琁珠，尽与诸贤。当与我等共相娱乐，莫令阎浮洲商人南行，乃至于梦。’彼商人等皆与妇人共相娱乐。彼商人等因共妇人合会，生男或复生女。彼于后时，阎浮洲有一智慧商人独住静处，而作是念：‘以何等故，此妇人辈制于我等不令南行耶？我宁可伺共居妇人，知彼眠已，安徐而起，当窃南行。’</p>
  <p>“彼阎浮洲一智慧商人则于后，伺其居妇人，知彼眠已，安徐而起，即窃南行。彼阎浮洲一智慧商人既南行已，遥闻大音高声唤叫，众多人声啼哭懊恼，唤父呼母，呼唤妻子及诸爱念亲亲朋友：‘好阎浮洲安隐快乐，不复得见。’彼商人闻已，极大恐怖，身毛皆竖：‘莫令人及非人触娆我者。’于是，阎浮洲一智慧商人自制恐怖，复进南行。彼阎浮洲一智慧商人进行南已，忽见东边有大铁城，见已，遍观不见其门，乃至可容猫子出处。</p>
  <p>“彼阎浮洲一智慧商人见铁城北有大丛树，即往至彼大丛树所，安徐缘上，上已，问彼大众人曰：‘诸贤，汝等何故啼哭懊恼、唤父呼母、呼唤妻子及诸爱念亲亲朋友：好阎浮洲安隐快乐，不复得见耶？’时，大众人便答彼曰：‘贤者，我等是阎浮洲诸商人也，皆共集会在贾客堂，而作是念：“我等宁可乘海装船，入大海中取财宝，求以供家用。”贤者，我等复作是念：“诸贤，我等入海，不可豫知安隐不安隐，我等宁可各各备办浮海之具，谓羖羊皮囊、大瓠、押筏。”贤者，我于后时各各备办浮海之具，谓羖羊皮囊、大瓠、押筏，便入大海。贤者，我等在海中，为摩竭鱼王破坏其船。贤者，我等商人各各自乘浮海之具羖羊皮囊、大瓠、押筏，浮向诸方。尔时，海东大风卒起，吹我等商人至海西岸。彼中逢见诸女人辈，极妙端正，一切严具以饰其身。彼女见已，便作是语：“善来！诸贤。快来！诸贤。此间极乐最妙好处，园观浴池、坐卧处所、林木蓊郁，多有钱财、金银、水精、琉璃、摩尼、真珠、碧玉、白珂、砗磲、珊瑚、琥珀、玛瑙、玳瑁、赤石、琁珠，尽与诸贤。当与我等共相娱乐，莫令阎浮洲商人南行，乃至于梦。”贤者，我等与彼妇人共相娱乐。我等因共妇人合会，生男或复生女。贤者，若彼妇人不闻阎浮洲余诸商人在于海中，为摩竭鱼王破坏船者，则与我等共相娱乐。贤者，若彼妇人闻阎浮洲有诸商人在于海中，为摩竭鱼王破坏船者，便食我等，极遭逼迫。若食人时，有余发毛及爪齿者，彼妇人等尽取食之。若食人时，有血滴地，彼妇人等便以手爪掘地深四寸，取而食之。贤者，当知我等阎浮洲商人本有五百人，于中已啖二百五十，余有二百五十今皆在此大铁城中。贤者，汝莫信彼妇人语，彼非真人，是罗刹鬼耳！’</p>
  <p>“于是，阎浮洲一智慧商人于大丛树安徐下已，复道而还彼妇人所本共居处，知彼妇人故眠未寤，即于其夜，彼阎浮洲一智慧商人速往至彼阎浮洲诸商人所，便作是语：‘汝等共来，当至静处。汝各独往，勿将儿去，当共在彼，密有所论。’彼阎浮洲诸商人等共至静处，各自独去，不将儿息。</p>
  <p>“于是，阎浮洲一智慧商人语曰：‘诸商人，我则独住于安静处，而作是念：“以何等故，此妇人辈制于我等不今南行耶？我宁可伺共居妇人，知彼眠已，安徐而起，当窃南行。”于是，我便伺共居妇人，知彼眠已，我安徐起，即窃南行。我南行已，遥闻大音高声唤叫，众多人声啼哭懊恼，唤父呼母，呼唤妻子及诸爱念亲亲朋友：“好阎浮洲安隐快乐，不复得见。”我闻是已，极大恐怖，身毛皆竖：“莫令人及非人触娆我者。”于是，我便自制恐怖，复进南行。进南行已，忽见东边有大铁城。见已，遍观不见其门，乃至可容猫子出处。我复见于大铁城北有大丛树，即往至彼大丛树所，安徐缘上。上已，问彼大众人曰：“诸贤，汝等何故啼哭懊恼、唤父呼母、呼唤妻子及诸爱念亲亲朋友：好阎浮洲安隐快乐，不复得见耶？”彼大众人而答我曰：“贤者，我等是阎浮洲诸商人，皆共集会在贾客堂，而作是念：我等宁可乘海装船，入大海中取财宝来以供家用。贤者，我等复作是念：诸贤，我等入海，不可豫知安隐不安隐，我等宁可各各备办浮海之具，谓羖羊皮囊、大瓠、押筏。贤者，我等后时各各备办浮海之具，谓羖羊皮囊、大瓠、押筏，便入大海。贤者，我等在海中，为摩竭鱼王破坏其船。贤者，我等商人各各自乘浮海之具羖羊皮囊、大瓠、押筏，浮向诸方。尔时，海东大风卒起，吹我等商人至海西岸。彼中逢见诸女人辈，极妙端正，一切严具以饰其身。彼女见已，便作是语：善来！诸贤。快来！诸贤。此间极乐最妙好处，园观浴池、坐卧处所、林木蓊郁，多有钱财、金银、水精、琉璃、摩尼、真珠、碧玉、白珂、砗磲、珊瑚、琥珀、玛瑙、玳瑁、赤石、琁珠，尽与诸贤，当与我等共相娱乐，莫令阎浮洲商人南行，乃至于梦。贤者，我等与彼妇人共相娱乐，我等因共妇人合会，生男或复生女。贤者，若彼妇人不闻阎浮洲更有商人在于海中，为摩竭鱼王破坏船者，则与我等共相娱乐。贤者，若彼妇人闻阎浮洲更有商人在于海中，为摩竭鱼王破坏船者，便食我等，极遭逼迫。若食人时，有余发毛及爪齿者，彼妇人等尽取食之。若食人时，有血滴地，彼妇人等便以手爪掘地深四寸，取而食之。贤者，当知我等阎浮洲商人本有五百人，于中已啖二百五十，余有二百五十，今皆在此大铁城中。贤者，汝莫信彼妇人语，彼非真人，是罗刹鬼耳！”’</p>
  <p>“于是，阎浮洲诸商人问彼阎浮洲一智慧商人曰：‘贤者不问彼大众人：诸贤，颇有方便令我等及汝等从此安隐度至阎浮洲耶？’阎浮洲一智慧商人答曰：‘诸贤，我时脱，不如是问也。’于是，阎浮洲诸商人语曰：‘贤者，还去至本共居妇人处已，伺彼眠时，安徐而起，更窃南行。复往至彼大众人所问曰：诸贤，颇有方便令我等及汝等从此安隐度至阎浮洲耶？’于是，阎浮洲一智慧商人为诸商人默然而受。</p>
  <p>“是时，阎浮洲一智慧商人还至共居妇人处已，伺彼眠时，安徐而起，即窃南行。复往至彼大众人所，问曰：‘诸贤，颇有方便令我等及汝等从此安隐度至阎浮洲耶？’彼大众人答曰：‘贤者，更无方便令我等从此安隐度至阎浮洲。贤者，我作是念：“我等当共破掘此墙，还归本所。”适发心已，此墙转更倍高于常。贤者，是谓方便令我等不得从此安隐度至阎浮洲。贤者，别有方便可令汝等从此安隐度至阎浮洲，我等永无方便。诸贤，我等闻天于空中唱曰：“阎浮洲诸商人愚痴不定，亦不善解。所以者何？不能令十五日说从解脱时而南行。”彼有[马+毛]马王，食自然粳米，安隐快乐，充满诸根，再三唱曰：“谁欲度彼岸？谁欲使我脱？谁欲使我将从此安隐度至阎浮洲耶？”汝等可共诣[马+毛]马王而作是语：“我等欲得度至彼岸，愿脱我等，愿将我等从此安隐度至阎浮洲！”贤者，是谓方便令汝等从此安隐度至阎浮洲。商人汝来，可往至彼[马+毛]马王所，而作是语：“我等欲得度至彼岸，愿脱我等，愿将我等从此安隐度至阎浮洲！”’</p>
  <p>“于是，阎浮洲有一智慧商人语曰：‘诸商人，今时往诣[马+毛]马王所，而作是语：“我等欲得度至彼岸，愿脱我等，愿将我等从此安隐度至阎浮洲！”诸商人随诸天意，诸商人若使十五日说从解脱时，[马+毛]马王食自然粳米，安隐快乐，充满诸根，再三唱曰：“谁欲度彼岸？谁欲从我脱？谁欲使我将从此安隐度至阎浮洲耶？”我等尔时即往彼所，而作是语：“我等欲得度至彼岸，愿脱我等，愿将我等从此安隐度至阎浮洲！”’</p>
  <p>“于是，[马+毛]马王后十五日说从解脱时，食自然粳米，安隐快乐，充满诸根，再三唱曰：‘谁欲得度彼岸？我当脱彼，我当将彼从此安隐度至阎浮洲。’时，阎浮洲诸商人闻已，即便往诣[马+毛]马王所而作是语：‘我等欲得度至彼岸，愿脱我等，愿将我等从此安隐度至阎浮洲！’时，[马+毛]马王语曰：‘商人，彼妇人等必当抱儿共相将来而作是语：“诸贤，善来还此，此间极乐最妙好处，园观浴池、坐卧处所、林木蓊郁，多有钱财、金银、水精、琉璃、摩尼、真珠、碧玉、白珂、砗磲、珊瑚、琥珀、玛瑙、玳瑁、赤石、琁珠，尽与诸贤，当与我等共相娱乐，设不用我者，当怜念儿子。”若彼商人而作是念“我有男女，我有极乐最妙好处，园观浴池、坐卧处所、林木蓊郁，我多有钱财、金银、水精、琉璃、摩尼、真珠、碧玉、白珂、砗磲、珊瑚、琥珀、玛瑙、玳瑁、赤石、琁珠”者，彼虽骑我正当背中，彼必颠倒，落堕于水，便当为彼妇人所食，当遭逼迫。若食人时，有余发毛及爪齿者，彼妇人便当尽取食之。复次，若食人时，有血滴地，彼妇人等便以手爪掘地深四寸，取而食之。若彼商人不作是念“我有男女，我有极乐最妙好处，园观浴池、坐卧处所、林木蓊郁，我多有钱财、金银、水精、琉璃、摩尼、真珠、碧玉、白珂、砗磲、珊瑚、琥珀、玛瑙、玳瑁、赤石、琁珠”者，彼虽持我身上一毛，彼必安隐度至阎浮洲。’”</p>
  <p>于是，世尊告诸比丘：“彼妇人等抱儿子来，而作是语：‘诸贤，善来还此，此间极乐最妙好处，园观浴池、坐卧处所、林木蓊郁，多有钱财、金银、水精、琉璃、摩尼、真珠、碧玉、白珂、砗磲、珊瑚、琥珀、玛瑙、玳瑁、赤石、琁珠，尽与诸贤，当与我等共相娱乐。’若彼商人而作是念‘我有男女，我有极乐最妙好处，园观浴池、坐卧处所、林木蓊郁，我多有钱财、金银、水精、琉璃、摩尼、真珠、碧玉、白珂、砗磲、珊瑚、琥珀、玛瑙、玳瑁、赤石、琁珠’者，彼虽得骑[马+毛]马王脊正当背中，彼必颠倒，落堕于水，便当为彼妇人所食，当遭逼迫。若食人时，有余发毛及爪齿者，彼妇人等尽取食之。复次，食彼人时，有血滴地，彼妇人等便以手爪掘地深四寸，取而食之。若彼商人不作是念‘我有男女，我有极乐最妙好处，园观浴池、坐卧处所、林木蓊郁，我多有钱财、金银、水精、琉璃、摩尼、真珠、碧玉、白珂、砗磲、珊瑚、琥珀、玛瑙、玳瑁、赤石、琁珠’者，彼虽持[马+毛]马王一毛者，彼必安隐度至阎浮洲。</p>
  <p>“诸比丘，我说此喻，欲令知义，此说是义。我法善说，发露极广，善护无有空缺，如桥筏浮具，遍满流布，乃至天人；如是我法善说，发露极广，善护无有空缺，如桥筏浮具，遍满流布，乃至天人。若有比丘作如是念‘眼是我，我有眼；耳、鼻、舌、身、意是我，我有意’者，彼比丘必被害，犹如商人为罗刹所食。</p>
  <p>“我法善说，发露极广，善护无有空缺，如桥筏浮具，遍满流布，乃至天人；如是我法善说，发露极广，善护无有空缺，如桥筏浮具，遍满流布，乃至天人。若有比丘作如是念‘眼非是我，我无有眼；耳、鼻、舌、身、意非是我，我无有意’者，彼比丘得安隐去，犹如商人乘[马+毛]马王安隐得度。</p>
  <p>“我法善说，发露极广，善护无有空缺，如桥筏浮具，遍满流布，乃至天人；如是我法善说，发露极广，善护无有空缺，如桥筏浮具，遍满流布，乃至天人。若有比丘作如是念‘色是我，我有色；声、香、味、触、法是我，我有法’者，彼比丘必被害，犹如商人为罗刹所食。</p>
  <p>“我法善说，发露极广，善护无有空缺，如桥筏浮具，遍满流布，乃至天人；如是我法善说，发露极广，善护无有空缺，如桥筏浮具，遍满流布，乃至天人。若有比丘作如是念‘色非是我，我无有色；声、香、味、触、法非是我，我无有法’者，彼比丘得安隐去，犹如商人乘[马+毛]马王安隐得度。</p>
  <p>“我法善说，发露极广，善护无有空缺，如桥筏浮具，遍满流布，乃至天人；如是我法善说，发露极广，善护无有空缺，如桥筏浮具，遍满流布，乃至天人。若有比丘作如是念‘色阴是我，我有色阴；觉、想、行、识阴是我，我有识阴’者，彼比丘必被害，犹如商人为罗刹所食。</p>
  <p>“我法善说，发露极广，善护无有空缺，如桥筏浮具，遍满流布，乃至天人；如是我法善说，发露极广，善护无有空缺，如桥筏浮具，遍满流布，乃至天人。若有比丘作如是念‘色阴非是我，我无有色阴；觉、想、行、识阴非是我，我无有识阴’者，彼比丘得安隐去，犹如商人乘[马+毛]马王安隐得度。</p>
  <p>“我法善说，发露极广，善护无有空缺，如桥筏浮具，遍满流布，乃至天人；如是我法善说，发露极广，善护无有空缺，如桥筏浮具，遍满流布，乃至天人。若有比丘作如是念‘地是我，我有地；水、火、风、空、识是我，我有识’者，彼比丘必被害，犹如商人为罗刹所食。</p>
  <p>“我法善说，发露极广，善护无有空缺，如桥筏浮具，遍满流布，乃至天人；如是我法善说，发露极广，善护无有空缺，如桥筏浮具，遍满流布，乃至天人。若有比丘作如是念‘地非是我，我无有地；水、火、风、空、识非是我，我无有识’者，彼比丘得安隐去，犹如商人乘[马+毛]马王安隐得度。”</p>
  <p>于是，世尊说此颂曰：</p>
  <p>“若有不信于，佛说正法律，</p>
  <p>彼人必被害，如为罗刹食。</p>
  <p>若人有信于，佛说正法律，</p>
  <p>彼得安隐度，如乘[马+毛]马王。”</p>
  <p>佛说如是，彼诸比丘闻佛所说，欢喜奉行。</p>
  <h2>大品世间经第二十一</h2>
  <p>我闻如是：一时，佛游舍卫国，在胜林给孤独园。</p>
  <p>尔时，世尊告诸比丘：“如来自觉世间，亦为他说，如来知世间。如来自觉世间集，亦为他说，如来断世间集。如来自觉世间灭，亦为他说，如来世间灭作证。如来自觉世间道迹，亦为他说，如来修世间道迹。若有一切尽普正，有彼一切如来知见觉得。所以者何？如来从昔夜觉无上正尽之觉，至于今日夜，于无余涅槃界，当取灭讫。于其中间，若如来口有所言说，有所应对者，彼一切是真谛，不虚不离于如，亦非颠倒，真谛审实。若说师子者，当知说如来。所以者何？如来在众有所讲说，谓师子吼，一切世间，天及魔、梵、沙门、梵志，从人至天，如来是梵有，如来至冷有，无烦亦无热，真谛不虚有。”</p>
  <p>于是，世尊说此颂曰：</p>
  <p>“知一切世间，出一切世间，</p>
  <p>说一切世间，一切世如真。</p>
  <p>彼最上尊雄，能解一切缚，</p>
  <p>得尽一切业，生死悉解脱。</p>
  <p>是天亦是人，若有归命佛，</p>
  <p>稽首礼如来，甚深极大海。</p>
  <p>知已亦修敬，诸天香音神，</p>
  <p>彼亦稽首礼，谓随于死者。</p>
  <p>稽首礼智士，归命人之上，</p>
  <p>无忧离尘安，无碍诸解脱。</p>
  <p>是故当乐禅，住远离极定，</p>
  <p>当自作灯明，无我必失时，</p>
  <p>失时有忧戚，谓堕地狱中。”</p>
  <p>佛说如是，彼诸比丘闻佛所说，欢喜奉行。</p>
  <h2>大品福经第二十二</h2>
  <p>我闻如是：一时，佛游舍卫国，在胜林给孤独园。</p>
  <p>尔时，世尊告诸比丘：“莫畏于福，爱乐意所念。所以者何？福者是说乐，畏于福，不爱乐意所念。所以者何？非福者，是说苦。何以故？我忆往昔长夜作福，长夜受报，爱乐意所念。我往昔时七年行慈，七反成败，不来此世。世败坏时，生晃昱天；世成立时，来下生空梵宫殿中。于彼梵中，作大梵天。余处千返作自在天王，三十六返作天帝释，复无量返作刹利顶生王。</p>
  <p>“比丘，我作刹利顶生王时，有八万四千大象，被好乘具，众宝校饰，白珠珞覆，于娑贺象王为首。比丘，我作刹利顶生王时，有八万四千马，被好乘具，众宝严饰，金银交络，[马+毛]马王为首。比丘，我作刹利顶生王时，有八万四千车，四种校饰，庄以众好，师子、虎豹斑文之皮织成杂色，种种校饰，极利疾，名乐声车为首。比丘，我作刹利顶生王时，有八万四千大城，极大富乐，多有人民，拘舍惒提王城为首。比丘，我作刹利顶生王时，有八万四千楼，四种宝楼金、银、琉璃及水精，正法殿为首。</p>
  <p>“比丘，我作刹利顶生王时，有八万四千御座，四种宝座金、银、琉璃及水精，敷以氍氀、毾[毯-炎+登]，覆以锦绮罗縠，有衬体被，两头安枕，加陵伽波惒罗波遮悉哆罗那。比丘，我作刹利顶生王时，有八万四千双衣，有初摩衣，有锦缯衣，有劫贝衣，有加陵伽波惒罗衣。比丘，我作刹利顶生王时，有八万四千女，身体光泽，皦洁明净，美色过人，小不及天，恣容端正，睹者欢悦，众宝璎珞严饰具足，尽刹利种女，余族无量。</p>
  <p>“比丘，我作刹利顶生王时，有八万四千种食，昼夜常供，为我故设，欲令我食。比丘，彼八万四千种食中，有一种食，极美净洁，无量种味，是我常所食。比丘，彼八万四千女中，有一刹利女，最端正姝妙，常奉侍我。比丘，彼八万四千双衣中，有一双衣，或初摩衣，或锦缯衣，或劫贝衣，或加陵伽波惒罗衣，是我常所著。比丘，彼八万四千御座中，有一御座，或金或银，或琉璃，或水精，敷以氍氀、毾[毯-炎+登]，覆以锦绮罗縠，有衬体被，两头安枕，加陵伽波惒罗波遮悉哆逻那，是我常所卧。</p>
  <p>“比丘，彼八万四千楼观中，有一楼观，或金或银，或琉璃，或水精，名正法殿，是我常所住。比丘，彼八万四千大城中，有一城极大富乐，多有人民，名拘舍惒提，是我常所居。比丘，彼八万四千车中而有一车，庄以众好，师子、虎豹斑文之皮织成杂色，种种庄饰，极利疾，名乐声车，是我常所载，至观望园观。比丘，彼八万四千马中而有一马，体绀青色，头像如乌，名[马+毛]马王，是我常所骑，至观望园观。比丘，彼八万四千大象中而有一象，举体极白，七支尽正，名于娑贺象王，是我常所乘，至观望园观。</p>
  <p>“比丘，我作此念：‘是何业果？为何业报？令我今日有大如意足，有大威德，有大福佑，有大威神？’比丘，我复作此念：‘是三业果，为三业报，令我今日有大如意足，有大威德，有大福佑，有大威神：一者、布施，二者、调御，三者、守护。’”</p>
  <p>于是，世尊说此颂曰：</p>
  <p>“观此福之报，妙善多饶益。</p>
  <p>比丘我在昔，七年修慈心，</p>
  <p>七反成败劫，不来还此世。</p>
  <p>世间败坏时，生于晃昱天，</p>
  <p>世间转成时，生于梵天中。</p>
  <p>在梵为大梵，千生自在天，</p>
  <p>三十六为释，无量百顶王。</p>
  <p>刹利顶生王，为人之最尊，</p>
  <p>如法非刀杖，政御于天下。</p>
  <p>如法不加枉，正安乐教授，</p>
  <p>如法转相传，遍一切大地。</p>
  <p>大富多钱财，生于如是族，</p>
  <p>财谷具足满，成就七宝珍。</p>
  <p>因此大福佑，所生得自在，</p>
  <p>诸佛御于世，彼佛之所说。</p>
  <p>知此甚奇特，见神通不少，</p>
  <p>谁知而不信，如是生于冥。</p>
  <p>是故当自为，欲求大福佑，</p>
  <p>当恭敬于法，常念佛法律。”</p>
  <p>佛说如是，彼诸比丘闻佛所说，欢喜奉行。</p>
  <h2>大品息止道经第二十三</h2>
  <p>我闻如是：一时，佛游舍卫国，在胜林给孤独园。</p>
  <p>尔时，世尊告诸比丘：“年少比丘始成就戒，当以数数诣息止道观相：骨相、青相、腐相、食相、骨锁相。彼善受善持此相已，还至住处，澡洗手足，敷尼师檀，在于床上结跏趺坐，即念此相：骨相、青相、腐相、食相、骨锁相。所以者何？若彼比丘修习此相，速除心中欲恚之病。”</p>
  <p>于是，世尊说此颂曰：</p>
  <p>“若年少比丘，学未得止意，</p>
  <p>当诣息止道，欲除其淫欲。</p>
  <p>心中无恚诤，慈愍于众生，</p>
  <p>遍满一切方，往至观诸身。</p>
  <p>当观于青相，及以烂腐坏，</p>
  <p>观鸟虫所食，骨骨节相连。</p>
  <p>修习如是相，还归至本处，</p>
  <p>澡洗于手足，敷床正基坐。</p>
  <p>当以观真实，内身及外身，</p>
  <p>盛满大小便，心肾肝肺等。</p>
  <p>若欲分卫食，到人村邑间，</p>
  <p>如将铠缠络，常正念在前。</p>
  <p>若见色可爱，清净欲相应，</p>
  <p>见已观如真，正念佛法律。</p>
  <p>此中无骨筋，无肉亦无血，</p>
  <p>无肾心肝肺，无有涕唾脑。</p>
  <p>一切地皆空，水种亦复然，</p>
  <p>空一切火种，风种亦复空。</p>
  <p>若所有诸觉，清净欲相应，</p>
  <p>彼一切息止，如慧之所观。</p>
  <p>如是行精勤，常念不净想，</p>
  <p>永断淫怒痴，除一切无明，</p>
  <p>兴起清净明，比丘得苦边。</p>
  <p>佛说如是，彼诸比丘闻佛所说，欢喜奉行。</p>
  <h2>大品至边经第二十四</h2>
  <p>我闻如是：一时，佛游含卫国，在胜林给孤独园。</p>
  <p>尔时，世尊告诸比丘：“于生活中下极至边，谓行乞食。世间大讳，谓为秃头手擎钵行，彼族姓子为义故受。所以者何？以厌患生老病死、愁戚啼哭、忧苦懊恼，或得此淳具足大苦阴边。汝等非如是心出家学道耶？”</p>
  <p>时，诸比丘白曰：“如是。”</p>
  <p>世尊复告诸比丘曰：“彼愚痴人以如是心出家学道，而行伺欲染著至重，浊缠心中，憎嫉无信，懈怠失正念，无正定，恶慧心狂，掉乱诸根，持戒极宽，不修沙门，不增广行。犹人以墨浣墨所污，以血除血，以垢除垢，以浊除浊，以厕除厕，但增其秽，从冥入冥，从暗入暗；我说彼愚痴人持沙门戒亦复如是，谓彼人行伺欲染著至重，浊缠心中，憎嫉无信，懈怠失正念，无正定，恶慧心狂，掉乱诸根，持戒极宽，不修沙门，不增广行。犹无事处烧人残木，彼火烬者，非无事所用，亦非村邑所用；我说彼愚痴人持沙门戒亦复如是，谓彼人行伺欲染著至重，浊缠心中，憎嫉无信，懈怠失正念，无正定，恶慧心狂，掉乱诸根，持戒极宽，不修沙门，不增广行。”</p>
  <p>于是，世尊说此颂曰：</p>
  <p>“愚痴失欲乐，复失沙门义，</p>
  <p>俱忘失二边，犹烧残火烬。</p>
  <p>犹如无事处，烧人残火烬，</p>
  <p>无事村不用，人著欲亦然，</p>
  <p>犹烧残火烬，俱忘失二边。”</p>
  <p>佛说如是，彼诸比丘闻佛所说，欢喜奉行。</p>
  <h2>大品喻经第二十五</h2>
  <p>我闻如是：一时，佛游舍卫国，在胜林给孤独园。</p>
  <p>尔时，世尊告诸比丘：“若有无量善法可得，彼一切以不放逸为本，不放逸为习，因不放逸生，不放逸为首。不放逸者，于诸善法为最第一。犹作田业，彼一切因地、依地、立地，得作田业。如是，若有无量善法可得，彼一切以不放逸为本，不放逸为习，因不放逸生，不放逸为首。不放逸者，于诸善法为最第一。犹种子，村及与鬼村，百谷药木得生长养，彼一切因地、依地、立地，得生长养。</p>
  <p>“如是，若有无量善法可得，彼一切以不放逸为本，不放逸为习，因不放逸生，不放逸为首。不放逸者，于诸善法为最第一。犹诸根香，沉香为第一；犹诸树香，赤栴檀为第一；犹诸水华，青莲华为第一；犹诸陆华，须摩那华为第一；犹诸兽迹，彼一切悉入象迹中，象迹尽摄，彼象迹者为最第一，谓广大故。如是，若有无量善法可得，彼一切以不放逸为本，不放逸为习，因不放逸生，不放逸为首。不放逸者，于诸善法为最第一。犹诸兽中，彼师子王为最第一；犹如列阵共斗战时，唯要誓为第一；犹楼观椽，彼一切皆依承椽梁立，承椽梁、承椽梁皆摄持之，承椽梁者为最第一，谓尽摄故。</p>
  <p>“如是，若有无量善法可得，彼一切以不放逸为本，不放逸为习，因不放逸生，不放逸为首。不放逸者，于诸善法为最第一。犹如诸山，须弥山王为第一；犹如诸泉，大海摄水，大海为第一；犹诸大身，阿须罗王为第一；犹诸瞻侍，魔王为第一；犹诸行欲，顶生王为第一；犹如诸小王，转轮王为第一；犹如虚空诸星，宿月殿为第一；犹诸彩衣，白练为第一；犹诸光明，慧光明为第一；犹如诸众，如来弟子众为第一；犹如诸法，有为及无为，爱尽、无欲、灭尽、涅槃为第一；犹诸众生，无足、二足、四足、多足，色、无色、有想、无想乃至非有想非无想，如来于彼为极第一，为大为上，为最为胜，为尊为妙；犹如因牛有乳，因乳有酪，因酪有生酥，因生酥有熟酥，因熟酥有酥精，酥精为第一，为大为上，为最为胜，为尊为妙。如是若有诸众生，无足、二足、四足、多足，色、无色、有想、无想，乃至非有想非无想，如来于彼为极第一，为大为上，为最为胜，为尊为妙。”</p>
  <p>于是，世尊说此颂曰：</p>
  <p>“若有求财物，极好转增多，</p>
  <p>称誉不放逸，事无事慧说。</p>
  <p>有不放逸者，必取二俱义，</p>
  <p>即此世能获，后世亦复得。</p>
  <p>雄猛观诸义，慧者必解脱。”</p>
  <p>佛说如是，彼诸比丘闻佛所说，欢喜奉行。</p>
  <p>大品第十一竟。</p>
</body></html>