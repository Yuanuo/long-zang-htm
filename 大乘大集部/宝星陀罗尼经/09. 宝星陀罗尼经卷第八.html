<!DOCTYPE html>
<html>
<head>
  <meta charset="utf-8"/>
  <meta name="author" content="波罗颇蜜多罗/唐"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>宝星陀罗尼经卷第八</title>
</head>
<body>
  <h1 class="head">宝星陀罗尼经卷第八</h1>
  <h2>护正法品第十一</h2>
  <p>尔时，世尊释迦如来告诸大众：“释梵天王、毗楼勒叉、毗楼博叉、提头赖吒、毗沙门等，诸善男子，我以大悲愍众生故，于此五浊秽恶佛刹难得法时，愿得阿耨多罗三藐三菩提。是中众生堕无明闇，烦恼怨贼奸狡恼害，我为众生灭烦恼故，退诸魔党建立法幢，无量众生诸苦解脱，雨大法雨退俱胝魔。诸善男子，是故我今以此妙法，殷勤付嘱汝等手中。如此十方无量世界，过数过量诸佛世尊，及诸菩萨摩诃萨等普来集者，以此金刚法等因缘法心建立一切法摧碎陀罗尼印句门记法门，拥护佛土并诸地味众生所居者，诸过恶消灭故，成熟众生故，一切不善业尽无余故，三宝种久住故，乃至一切佛事成就故。是故汝等受持拥护我妙正法，能令善根福行增长，若温诵教示为他说，授趣三归依优婆塞，护住净梵行，诸善根等福行增长；若修初禅福行增长，乃至修灭受想定；若须陀洹果，乃至佛菩提果福行善根，如是等相皆得增长；现在所作乃至未来当作然妙法灯，能令一切福行增长，是故付嘱汝等手中。如来所觉妙法令炽然故，劝发汝等福德增长，是故付嘱汝等手中。若未来世于此法门，乃至书写经卷安置家中，以法力故，一切恶业悉当灭尽。随所有处若在村城，若欲受持当净洗身著新净衣，以华布散烧种种香，敷种种毡褥严师子座，开示此法说此法门，乃至书写经卷受持读诵。若汝等于彼不来听法，拥护法师及听法者，自他恶业尽故，汝等则为欺诳诸佛愚失正道。”</p>
  <p>尔时，娑婆世界主梵天王白佛言：“世尊，若于今时若未来世，随所有处，乃至此妙正法未灭已来，若聚落城邑、州县国土、边疆远处、王城宫内，若僧伽蓝、若寂静处、若婆罗门家、若长者大家、若庶民家、若说法师，比丘、比丘尼、优婆塞、优婆夷，及余清信善男子、善女人等，好洗浴、好涂身、著新净衣，散华布饰庄严道场，烧种种香，敷种种缯彩，设种种味，升师子座，广为他人开示演说此陀罗尼印。若书若读时，我共无量百千徒众，当往彼处围绕听法，拥护彼法师故，及诸听法者自他恶业尽故，一切善法成熟故，大妙正法炽然故，入大智明第一道故。彼诸城邑乃至庶民家，我当拥护彼诸众生，令彼众生财谷丰饶仓库盈满故。若我不来闻所未闻，即于一切佛世尊前违昔誓愿。”</p>
  <p>时，梵天王即于佛前而说咒曰：</p>
  <p>“多地也他　鸯咎呵澄（去音）伽否啰荼（去）拏（一）耶弭呿（二）佉佉（三）佉婆（四）佉婆（五）吉利那佉婆（六）娑婆呵（七）。”</p>
  <p>时，梵天王说此咒已，重白佛言：“世尊，若我于彼说法师处，不来听者，不拥护者，乃至财谷丰饶仓库增长故，众生充足故，即违本誓愿。”</p>
  <p>尔时，一切诸佛世尊，及大菩萨摩诃萨，一切天人、人非人等，同声赞彼大梵天王：“善哉！善哉！”</p>
  <p>尔时，释天主憍尸迦白佛言：“世尊，随所在处，若今现在、若未来世，乃至村城，若我不往闻所未闻，即于一切佛世尊前，违昔誓愿为有过者。”即于佛前而说咒曰：</p>
  <p>“多地也他　佉婆弭履佉（一）佉婆弭履佉（二）那攞伽（三）阿母若（四）阿母婆呵（五）阿呿吒（六）阿呿（七）阿舍呿（八）嗜那婆啰揭（九虚偈切）娑婆呵。”</p>
  <p>时，释天主说此咒已，重白佛言：“世尊，若我不作如昔所愿者，此即是我自违誓愿为有过者。”是时，大众乃至人非人等咸称叹言：“善哉！善哉！释迦天主。”</p>
  <p>尔时，毗楼勒叉天王白佛言：“世尊，随所在处，若今现在、若未来世，乃至城邑有此法门，我若不往不作拥护。世尊，此即是我自违誓愿为有过者。”即于佛前而说咒曰：</p>
  <p>“多地也他欧佉（一）那婆娑荼（二）娑母陀啰细儿（三）哆他注多（四）婆楼（上声）拏婆婆啰阇（五）娑婆呵（六）。”</p>
  <p>是时，大众乃至人非人等，咸共称叹毗楼勒叉大护世言：“善哉！善哉！”</p>
  <p>尔时，毗楼博叉天王白佛言：“世尊，若今现在、若未来世，随所在处乃至城邑有此法门，我若不往为作拥护闻所未闻，即于佛前违昔誓愿为有过者。”即于佛前而说咒曰：</p>
  <p>“多地也他阇老伽（一）阿到伽（二）阿历耄伽（三）阿么么（四）娑连社婆（五）脾（毗也切）耶母阇（六）娑婆呵（七）。”</p>
  <p>是时，大众乃至人非人等，咸共称叹毗楼博叉天王言：“善哉！善哉！”</p>
  <p>尔时，提头赖吒天王白佛言：“世尊，若今现在、若未来世，随所有处乃至城邑有此法门，我若不往为作拥护闻所未闻，即于佛前违昔誓愿为有过者。”即于佛前而说咒曰：</p>
  <p>“多地也他频头社婆（一）佉婆社婆（二）啰母佉（三）叉娑啰（四）否迦婆呵（五）阿（上声）末伽婆吒（六）娑婆呵（七）。”</p>
  <p>是时，大众乃至人非人等，咸共称叹提头赖吒天王言：“善哉！善哉！”</p>
  <p>尔时，毗沙门天王白佛言：“世尊，若今现在、若未来世，随所有处乃至城邑有此法门，我若不往为作拥护闻所未闻，即于佛前违昔誓愿为有过者。”便于佛前而说咒曰：</p>
  <p>“多地也他簉（初后切）陀利（一）簉簉簉陀利（二）簉陀利（三）阿你簉陀利（四）那也那簉陀利（五）醯履哆夜簉陀利（六）娑伽啰醯履哆簉陀利（七）僧九娑簉陀利（八）达摩叉耶簉陀利（九）娑婆呵（十）。”</p>
  <p>是时，大众乃至人非人等，咸共称叹毗沙门天王言：“善哉！善哉！”</p>
  <p>尔时，于此世界，此四天下所有一百一十二夜叉大将主将军众于四天下守卫拥护者，复有四万夜叉于此四天下居住者，复有大神通中最胜诸天、龙、夜叉、乾闼婆、阿修罗、伽楼罗、紧那罗、摩呼罗伽等，咸共同声白佛言：“世尊，若今现在、或未来世，随所在处有此法门，乃至此妙法灯不灭已来，若在聚落城邑、州县国土、王城王宫、阿兰若处，若婆罗门家、长者家、居士家庶民家，若法师，若比丘、比丘尼、优婆塞、优婆夷，复有诸信心善男子、善女人，应好洗浴，以香涂身，著新净衣，散华布饰庄严道场，敷置种种毡褥衣服，烧种种香，种种美味盛满净器，施设妙好师子法座。升此坐已，广为他人分别开示此经，及读诵时，我等一一与无量百千眷属围绕往彼听法，为拥护法师，为拥护己众及余众生，为拥护故，成熟众生故。</p>
  <p>“我等若不往彼城邑乃至庶民家，及以眷属不受教敕不成熟众生，不令众生丰饶财谷、仓库盈满，又复一切斗诤、饥馑疾病、他方怨敌、非时风雨、极寒极热、诸灾难等若不遮断，我等则为欺诳过去、未来、现在诸佛世尊，违本誓愿空无所得，得白癞病，退失神通，身体烂坏。世尊，虽复如此，我等今者并诸眷属，若今现在、若未来世，于此世界四天下处，决定光显释迦如来微妙正法，及信此法人当为拥护供给所须，所作成熟恶业灭尽。我等于此法门教示开显彼说法人，又令说法人及听法者财谷丰饶，诸所受用悉当增长，于佛所说不坏不灭法，悉当受持。”</p>
  <p>彼一切诸佛世尊，一切大众人非人等，咸共同声，赞彼天龙护法神等：“善哉！善哉！汝等如是善所应作。”</p>
  <p>尔时，怀乐菩萨于大众中即白释迦如来言：“世尊，云何此百俱胝所有诸魔并诸眷属，一切尽皆来到此耶？”</p>
  <p>佛言：“善男子，此一切魔并诸眷属悉来此会。”</p>
  <p>怀乐菩萨复白佛言：“云何，世尊，此一切魔并诸眷属，于三宝中得清净信不？”</p>
  <p>佛言：“不也！复次，善男子，此诸恶魔一千眷属，于三宝中而不得意，不清净信返生嗔恨：‘若今现在、若未来世，乃至此妙正法炽然已来，当勤方便伺求其短，令正法灭坏故，隐没故。’如是复有十八诸魔，并其眷属一万三千；如是复有二百诸魔，并其眷属二千一百；彼诸魔等，于三宝中悉不得意，不清净信返生嗔恨：‘若今现在及未来世，乃至此妙正法广流行时，常勤方便伺求其短，令我教法及妙正法灭坏故，隐没故。’何以故？往昔已来憎嫉力持故，不种善根故，为恶知识所摄故，于善离欲无受乐中，永无悕望无欲愿故。彼诸魔心，于如来心及菩萨心未曾和顺，住不净信不解脱故。是诸魔等今虽不信，以见如来大集妙色，及得闻此甚深陀罗尼，以是因缘故，于后时得清净信得阿耨多罗三藐三菩提。”</p>
  <p>怀乐菩萨作如是言：“希有！世尊。希有！善逝。彼等众生乃至不种善根，若但耳闻触此法门，如是因缘故当得阿耨多罗三貌三菩提。”</p>
  <p>尔时，有魔名曰不去，曾于佛所极多供养，于三宝中净信不动，得阿耨多罗三藐三菩提记，作大仙人形从座而起，于释迦如来前合掌遍观如来，世尊威力加故，于一切佛刹大声遍满，作如是言：“诸佛世尊一心念我！一切菩萨摩诃萨，及天、龙、夜叉、乾闼婆、阿修罗、伽楼罗、紧那罗、摩呼罗伽、人非人等，魔及眷属听我所说：今此世尊释迦牟尼大悲导师，往昔之时誓愿如是，于极秽恶五浊佛刹，得阿耨多罗三藐三菩提。作逆众生、诽谤妙法、谤无圣人、具不善根、恶行相应，心相续成就者，普令出过三恶道故，成熟三乘故，修忍三昧陀罗尼故，引向清净诸佛刹土，令三宝种久住不断，成就大愿，断除一切秽浊佛刹，成满一切功德庄严。</p>
  <p>“是故我等当如是作：为令如来正教久住，及妙正法得不灭坏，若今现在、若未来世，无有若魔若魔眷属，于如来所受正法，欲灭坏阴没，乃至不能恼一众生，唯除少随顺不具信者。若持此妙法者，随顺此法者，说此法者，听此法者，比丘、比丘尼、优婆塞、优婆夷，及余信心善男子、善女人，勤修三业能自策勤，坐禅诵经，营理塔寺，恒勤作福，勤事供养佛法僧宝，勤断三界烦恼系缚，勤断一切众生诸苦，悉令解脱者。彼等行人若为魔使，若魔女魔男、若魔眷属欲恼乱彼，伺求其短障难善业，作乱心因者，为彼等故，我今现前请诸世尊，当与我力善业成就，怜愍我故。一切菩萨摩诃萨等，并一切魔及魔眷属，一切天、龙、夜叉、乾闼婆、阿修罗、伽楼罗、紧那罗、摩呼罗伽、人非人等，所有一切来此佛刹者，及大地众，为欲利益诸众生故，佛教正法得久住故，当怜愍我。今欲说咒与我成就，若魔若魔眷属欲恼彼等人及法者，我当降伏，令其心乱，令其身苦，令身恼缩退失神通，故说此咒句。若诸恶魔并魔眷属，魔男、魔女、若魔使等，若于佛教起一念恶不清净心，恼乱诸比丘、比丘尼、优婆塞、优婆夷，乃至但起一刹那心，欲作恼乱退失善分；若于村城国邑，乃至王城宫内，边疆静处，随所在处，有此法门开示分别，若于此等起破坏心，乃至一刹那，于彼诸方斗诤疫死、饥俭诸病、他方怨敌、非时风雨、极寒极热、瀑水卒起、地动地吼、火星流堕，有如是等诸恶相起，或于华叶果实诸谷药味，欲于彼等起破坏心时，即令彼魔乃至魔使，郁热所烧熏污烂臭，无所能作不能起举，五系缚之令其自见，乃至一切支节卷缩不能舒展。令得黑闇不睹光色。退失神通心意错乱。令彼六根不能缘境。”即说咒曰：</p>
  <p>“蚶多地也他阿摩离（一）阿蚶（呼甘切）么离（二）阿蚶么离（三）阿阇婆婆（四）阿阇婆婆（五）茂啰娑离（六）鞞夜佉娑离（七）社么娑离（八）呵呵呵呵呵呵（九）瞿啰娑吒（十）社那呿伽（十一）[(汆-水)/小]也呿伽（十二）比（毗蜜切）[(汆-水)/小]也婆娑呿伽（十三）阿茂叉啰（十四）叉叉叉叉叉叉（十五）茂啰婆啰（十六）呿伽娑婆呿若（十七）娑婆跛履跛哆茂啰（十八）阿（上声）若若婆由若（十九）毡陀啰嗽履也若若（二十）那婆（上声）呵（上声）若若（二十一）蒭啰叉若若（二十二）婆婆若若（二十三）部哆句胝哆他（上声）多若若（二十四）萨婆[(汆-水)/小]脾啰地（上声）史耻多（二十五）若若婆迦啰么（二十六）底履健哆叉婆（二十七）叉么摩叉摩若（二十八）差（初几切）比哆摩啰毗沙也（二十九）娑婆呵（三十）。”</p>
  <p>尔时，不去魔说是咒时，于刹那顷，由得一切智拥护故，诸魔境界悉皆灭坏无所成就；如是，如是，所有欲作不利益者，皆不成果。是时，一切诸佛世尊，咸共称赞：“善哉！善哉！”及一切菩萨摩诃萨，天、龙、夜叉、人非人等，亦共称赞：“善哉！善哉！”是时，大地皆大震动，四海涌沸，诸须弥山王，魔及眷属悉大惊动。是时，恶鬼神等亦复如是，唯除于佛教法清净信者，及得忍菩萨不生惊怖。</p>
  <p>尔时，魔王问坚固慧菩萨言：“善男子，何等因缘，此不去魔有是胜力？是谁加彼？此无慈悲，令我部党及我境界力之所作，一切散灭悉皆退坏，乃更建立沙门瞿昙，黑党亲眷说断恶见！我即闻此陀罗尼时，令我身体臭恶烂坏无所能为，一切诸方为我黑闇，不见诸光大热所烧耶！”</p>
  <p>尔时，坚固菩萨答魔王言：“此是一切诸佛世尊神力加护，亦是一切人非人等，与此不去魔力故，令汝等一切诸魔境界之力，如所欲作悉皆摧碎。今说此不退陀罗尼句时，汝今应生清净信心，于如来所，发阿耨多罗三藐三菩提心。汝今若能如是作者，此身口意诸苦恼触悉当解脱。”</p>
  <p>是时，魔王答坚固菩萨言：“我今宁当忍耐此苦，令身口意，受于无量无数大苦恼事，至于最后边际劫，我终不发阿耨多罗三藐三菩提心。”</p>
  <h2>阿吒薄俱品第十二</h2>
  <p>尔时，夜叉众中，大将军主名阿吒薄俱，而作可畏夜叉之形；复有夜叉名曰为想，而作鹿形；复有夜叉名曰智炬，作猕猴形；复有夜叉名舍渴爱，作羖羊形；复有夜叉名曰断流，而作象形。此五夜叉是善丈夫，去释迦如来不远，于憍陈炎如来前坐。此等五人一切身分，皆出清净微妙香光，各以两手捧光明大宝，为供养世尊故。</p>
  <p>尔时，怀乐菩萨摩诃萨，以清净心观彼五人清净所依，乃是菩萨摩诃萨，即告阿吒薄俱大夜叉军将言：“善丈夫，汝等今者见何等义，现如是相威仪所作供养世尊？”</p>
  <p>时，阿吒薄俱答怀乐菩萨言：“善男子，于过去世九十一劫，于此佛刹有佛出世，号毗婆尸如来应供正遍知。彼佛世时，我等兄弟同一母生，于彼佛所，俱发阿耨多罗三藐三菩提心，为成熟众生勤作方便。从彼已来于尸弃如来所，如是毗叶婆如来所，乃至于此大贤劫中最初如来名拘留孙，彼佛出世，从尔已来我等大愿常作同母兄弟。于彼如来，我等兄弟以种种供养供给所须，彼佛世时想善丈夫为优婆塞，乐修禅定作如是愿：‘愿我常于大贤劫中作夜叉大将！若有夜叉居住空野之处，于诸众生常怀恶心无有悲愍，种种杂类夜叉之形，乃至迦吒富单那等，我以方便现同彼类，为说正法令生净信；得净信已为受戒法，置之吉祥安隐善道；乃至随所有处，诸畜生趣亦复如是，獐鹿虎狼猪羊犬等为其说法；乃至恒河沙数恶夜叉等，诸畜生趣尽同所作，为其说法令种善根，彼成熟已安置于彼三乘正道，然后我得阿耨多罗三藐三菩提记！’</p>
  <p>“智炬夜叉愿作猕猴形者，为成熟猕猴故；舍渴爱夜叉愿作羖羊形者，为成熟住八难众生故；断流夜叉愿作象形者，为成熟象等故；如是万二千诸大神通夜叉，居四天下者，往昔已来作种种愿，为成熟众生故，为求阿耨多罗三藐三菩提故，于彼拘留孙如来前，求阿耨多罗三藐三菩提时，为成熟恶夜叉故：‘愿尽大贤劫，彼恶夜叉无悲愍心，乐作恶法无恩慈心，乃至迦吒富单那夺精气者，狂乱他心者，作不善心者，杀害众生者，乃至邪见者，刹利、婆罗门、毗舍、首陀等心狂乱者，道路城邑州县国土等中作狂乱者，作诸灾怪星宿日月、昼夜度数、半月一月、时节年岁皆令失度，斗诤谋计、饥馑疾病、他方怨敌、非时风雨、极寒极热和合集起如是恶事，种子药草花果汁味悉欲破坏，众生喜乐无病和合，于善法欲、地味精气、财谷宝物、食味、法味、解脱味皆令灭没者，有如是等诸恶夜叉，教令受戒置不退地，然后我乃取阿耨多罗三藐三菩提记！’</p>
  <p>“我从彼已来，常生诸恶大夜叉中为大军将，乃至极恶迦吒富单那等，以三乘法成熟安立，置于不退之地。从是已来，见下中上鬼不曾轻欺，如所见形我同彼形，随类与语筹量渐进令其欢喜，断除诸恶立慈悲心；满悕望已，教令供养佛法僧宝，令不退转。随有夜叉眷属之处，我当往彼以法教示。彼诸夜叉随其住处，若见我来咸共白言：‘善来！阿吒薄俱。’由彼称我名阿吒薄俱故，我名阿吒薄俱。若今时人无先圣法，住于恶戒常行黑业，彼命终已生三恶道，少分众生生于人中。若行杂业者，于三宝中时有净信，彼命终已由杂业故，杂生诸恶夜叉、迦吒富单那中，于世间中倍复增长，彼等一切白法之分方便灭坏，由彼恶故，今时斗诤倍复增长。我又不能于一切时，于恶夜叉乃至恶富单那，以柔软语置于白法。我又不能于一切时，于沙门、婆罗门、刹利、毗舍、首陀罗等，男女长幼、小男小女除其扰乱。我又不能于一切时，城邑州县国土道路除其扰乱。我又不能于一切时，令诸鬼神等心心数法置解脱味。</p>
  <p>“善男子，我今蒙一切诸佛威德力故，已得善入一切夜叉迦吒富单那等方便谄心智。善男子，有陀罗尼，名金刚佉婆娑履诸鬼心大暴恶明咒。若有行此咒者，诸夜叉女、夜叉父母、夜叉男女、夜叉夫妇并其眷属，若罗叉、罗叉女，乃至龙、龙女，鸠盘茶、鸠盘茶女，颠病鬼、疟病鬼，若日日发，乃至四日发鬼，若迦吒富单那、迦吒富单那女、迦吒富单那父母、迦吒富单那男女、迦吒富单那夫妇并其眷属，不复更能恼乱刹利、婆罗门、毗舍、首陀，乃至国土。复次，善男子，随所有处，若城邑州县，若王宫内，乃至庶民家，此金刚佉婆娑履诸鬼心大暴恶明咒，随处开示。时彼处所有恶夜叉、迦吒富单那等，往昔已来憎嫉随逐，不善业者愿令悉舍，生于慈悲柔软之心，于一切众生起利益心。若一切聚落家宅，为天、龙、夜叉、迦吒富单那等之所扰乱，一切日月星宿、灾怪毒气等之所加害，厌蛊扰乱，及身中风病、黄病、阴病、疟病，若日日发，或二日、三日、四日发，癞病癣疥、欬嗽丁疮、腹痛支节等病之所扰乱，皆得除灭。愿令人非人等及至禽兽，勤修白业断诸怖畏，具足喜乐昼夜受乐，布施调伏摄护身口而无懈怠，勤修乐求助菩提道。”</p>
  <p>又作如是言：“善男子，诸佛世尊随喜加护，与我此咒成就业句，能除一切扰乱恶法，遮断一切不善之分，增长一切善法之分。我今欲说此一切诸恶金刚佉婆娑履大明咒句，释迦如来当加护我圆音演说。若我圆音演说此文字声满一切佛刹者，如是诸来大众，闻此圆音演说句义文字皆令欢喜。”</p>
  <p>尔时，世尊释迦如来，告阿吒薄俱大夜叉军将言：“善男子，我等诸佛已加护汝此圆音演说金刚佉婆娑履诸鬼心大暴恶陀罗尼咒，破坏黑党炽然白法。善男子，汝当勇猛，说此能除一切扰乱金刚佉婆娑履诸鬼心大暴恶明咒，遮断一切诸恶咒句。”</p>
  <p>是时，阿吒薄俱大夜叉军将，即从座起曲躬合掌，向释迦如来以大音声，尽此佛刹普皆告知，即于佛前说此咒句：</p>
  <p>“多地也他豆（上声）摩豆摩（一）驮摩驮摩（二）度摩度摩（三）你履娜（四）娜罗努罗你罗（五）鸠吒你鸠吒你（六）摩诃鸠吒泥（七）吒吒吒株（八）摩诃吒吒（九）阿婆娑（十）阿毗阿毗（十一）履尼履尼（十二）摩诃履尼履尼（十三）履弭履弭履弭（十四）陀履弥（十五）履簁（平声）摩诃履簁（十六）首楼首楼（十七）摩诃首楼首楼（十八）首楼首楼陀（十九）摩诃首楼首楼（二十）呕舅摩舅摩（二十一）舅摩那（二十二）履弭履弭（二十三）醯履醯履（二十四）醯履醯履（二十五）醯履醯履（二十六）醯履醯履（二十七）醯履（二十八）你弭你弭（二十九）醯你醯你（三十）母你母你（三十一）部地履（三十二）跛啰婆啰（三十三）悉履所吒（三十四）视泥视泥（三十五）视娜履沙婆（三十六）视娜视娜履沙婆（三十七）娑婆呵（三十八）。”</p>
  <p>是时，阿吒薄俱大夜叉军将说此咒已，即白佛言：“世尊，随所有处若城邑乃至庶民家，说此金刚佉婆娑履耶大明咒句时，若有夜叉乃至迦吒富单那，心不净信，及身口意不受教戒，不于众生起慈悲心，以是故，我今更说倍复严迅大明咒句。”即于佛前而说咒曰：</p>
  <p>“多地也他阿（上声）[目+支]（一）阿[目+支]（二）母泥母泥（三）阿（上声）耆（上声）泥朽朽（四）母泥母泥（五）么娜履沙婆（上声）朽朽（六）阿迦啰檀地（七）阿哆檀地（八）阿哆阿哆（九）阿底（十）呕吒（十一）醯（上声）你（十二）醯弥（十三）醯履醯履醯履醯履醯履醯履醯履（十四）哆啰舅么（十五）舅么舅么舅么（十六）醯履醯履（十七）你里你里（十八）摩呵你里（十九）三母陀罗[礻+夬]（去音）佉（二十）呵吒呵吒呵吒（二十一）陀啰拏弥（去声）佉（二十二）叉婆佉叉婆佉（二十三）比履地毗（二十四）阿（去声）跛（二十五）帝（多易切）殊（二十六）婆由（二十七）阿迦舍（二十八）[口+陀][口+陀]陀穷卑（二十九）朋穷脾（三十）恶差（初饥切）穷脾（三十一）视许婆穷脾萨傍（去声）伽穷脾（三十二）啰袪穷脾（三十三）娑陀娑斗穷脾（三十四）娑婆呵（三十五）。”</p>
  <p>尔时，阿吒薄俱夜叉大将说此咒时，应时无间，一切天、龙、夜叉、迦吒富单那皆大惊怖，此佛刹土地及虚空住者悉皆战怖。一刹那顷如是一切诸鬼，即于佛前合掌敬仰作如是言：“南无一切诸佛！南无南无一切诸佛！最胜大悲愿悲愍我。”阿吒薄俱夜叉大将，说入一切鬼心咒句。</p>
  <h2>诸佛还国品第十三</h2>
  <p>尔时，一切诸佛世尊，从十方来者，各从座起现还国相。是时，大众地及虚空住者悉皆战怖，一切大地悉皆震动，从空雨华，于虚空中作百亿乐，烧香末香从空而下，光明遍照此佛刹内，一切大众皆悉合掌。</p>
  <p>尔时，娑婆世界主梵天王问大栴檀香佛言：“世尊，是诸众生，以何善根当得具足？诸佛世尊以几种法加护众生，于未来世得此法门，当受当持当读当温诵，及为余人，当广开示，书写此经，书写已安置家中。”</p>
  <p>尔时，世尊大栴檀香如来告梵天王言：“如是，梵王，一切诸佛，加护众生六界之身，调伏魔党故，息灭斗乱故，成熟众生故，妙法久住故，净无上道故。如是一切诸佛世尊、诸大菩萨，有十种法加护众生，于未来世得此法门，当受持读诵，书写经已安置家中。何等为十？一者、一切诸佛诸大菩萨，殷勤付嘱一切天、龙、夜叉、乾闼婆、阿修罗、伽楼罗、紧那罗、摩呼罗伽等，常令拥护受持法人，不起非法身口意业，示诲善法，随所受用衣服饮食常令丰足，无病安隐乃至舍己身命，护持法人令无过失。二者、彼人所得念慧乐说，趣巧方便得无过失，及彼欲乐相应意觉深忍具足，随所住心如空如地。三者、以四摄法劝诸四众及余众生，得住善法取坚固身，三事清净行菩提道。四者、得宝幢三昧，得是三昧巧能观察诸三昧门。五者、彼持法人随处命终，无量无数诸佛世尊，诸比丘众，诸菩萨众，常现在前将养说法。六者、诸佛世尊所说成就句义文字法，时悉皆得闻，即得一切最胜圣法无受喜乐；彼一切业障，随彼命终最后刹那，舍寿死识，得如法灭，犹如死法阿罗汉灭。七者、如所悕望清净佛刹随意化生，彼诸世尊住世将养，常说清净大乘教法；彼持法人，于此大乘无障碍智，具足如虚空心而住。八者、不久于此功德悉得具足。九者、彼持法人，秽浊佛土不复受生，除自本愿。十者、速疾当得阿耨多罗三藐三菩提。是为十法。诸佛世尊，以此十法加持法人。若于今时、若未来世，此妙正法当得炽然。若有受持此陀罗尼法门，乃至但书写此经安置家中，一切诸佛、诸大菩萨当拥护彼持法之人，一切烦恼悉得解脱，即是菩萨摩诃萨也。”</p>
  <p>尔时，世尊释迦如来告释梵护世：“诸善男子，此诸世尊，皆从十方普来会者，怜愍汝等诸众生故，令此世界外物清净故，成熟一切众生故，显示菩提行故，退魔党故，建立法幢故，显示一切佛事故，三宝种不断故，灭一切病故，遮一切恶故，拥护一切怖畏故，断一切恶见故，入菩提道故，满足如来十力故，尽一切烦恼业故，说此希有大希有相，昔未曾有昔所未闻，甚深句义陀罗尼，拥护家宅城邑国土，乃至拥护此四天下，天、龙、人非人等，谷药花果，护说法师及听法者，为得无著陀罗尼故，入如虚空智故，以一法式得一切智智故。</p>
  <p>“复次，善男子，以此法门故，一切诸佛依入大悲智，以十种法护此佛刹中一一诸物增长不坏。善男子，一切诸佛菩萨，于此佛刹遍皆受用无空缺处，护持一切善法故。一切佛土所受生者，于此佛刹当起尊重礼拜，如塔庙想，如大师想。由此佛刹所受生者，善能建立一切法故，灭除业障五逆罪故，具不善法得不爱果尽无余故，住诸善法。善男子，此是诸佛于此佛刹大丈夫业。善男子，汝等应当恭敬受持此法。若有在家及出家人，受持此法者，及信此法者，汝等应当守护此人，汝等当得利益安乐故。”</p>
  <p>尔时，俱苏摩幢如来，于此法门称扬功德，说如是偈：</p>
  <p>“净金满诸刹， 舍供诸如来，</p>
  <p>不如持此经， 福德无边量。”</p>
  <p>尔时，胜宝盖如来亦复如是，称叹此经无量功德，说如是偈：</p>
  <p>“若持金宝聚， 施与恒沙佛，</p>
  <p>不得如此福， 如彼持经者。”</p>
  <p>尔时，须弥峰如来亦复如是，称叹此经无量功德，说如是偈：</p>
  <p>“最上华聚盖， 连布覆虚空，</p>
  <p>普施于诸佛， 净喜心供养；</p>
  <p>末法欲尽时， 多诸怖畏事，</p>
  <p>持此经福量， 诸佛不能说。”</p>
  <p>尔时，释迦如来亦复如是，称扬此经无量功德，说如是偈：</p>
  <p>“若起净心牟尼前， 炷如须弥香油灯，</p>
  <p>无量俱胝大劫中， 熙怡持此以供养；</p>
  <p>复有余人乐福德， 悕求无障解脱身，</p>
  <p>法欲尽时以此经， 为信者说福胜彼。”</p>
  <p>尔时，阿閦如来亦复如是，称赞此经无量功德，说如是偈：</p>
  <p>“若修持忍慧， 常起精进行，</p>
  <p>禅定摄身仪， 及以广大智；</p>
  <p>末世斗诤时， 持此妙法印，</p>
  <p>修忍进无等， 智慧亦无比。”</p>
  <p>尔时，净三昧勇力如来亦复如是，称赞此经无量功德，说如是偈：</p>
  <p>“开示此经法， 受持及书写，</p>
  <p>授与他相应， 复能常读诵，</p>
  <p>烧香以供养， 华鬘及上服，</p>
  <p>所得诸功德， 无能度量者。”</p>
  <p>尔时，无量无数诸佛世尊，称扬此经功德利益无量无边，既称赞已即告释梵护世：“诸善男子，汝等一切受此法门，尽烦恼障、一切业障。于后末世，若有众生但闻此经，尽烦恼障、一切业障。”</p>
  <p>佛说此经已，一切世间得信善男子，天、人、阿修罗、乾闼婆等，闻佛所说，欢喜奉行。</p>
  <p></p>
</body></html>