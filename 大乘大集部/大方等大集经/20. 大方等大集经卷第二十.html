<!DOCTYPE html>
<html>
<head>
  <meta charset="utf-8"/>
  <meta name="author" content="昙无谶/北凉"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>大方等大集经卷第二十</title>
</head>
<body>
  <h1 class="head">大方等大集经卷第二十</h1>
  <h2>宝幢分中魔调伏品第三</h2>
  <p>尔时，世界百亿魔王悉来集聚，至波旬所。波旬语诸魔王言：“诸善男子，汝等知不？有释种子出现于世作大幻术，六年苦行趣菩提树。我于尔时，将领三万六千亿众，至于彼所然我尽力，乃至不能动金刚座。尔时，瞿昙于菩提树成就幻术，以幻力故，令此三千大千世界六种震动，使我眷属颠倒堕落如树拔根。当尔之时，释子成就无相幻术，以幻力故，十方智人悉皆归属。推求瞿昙所度众生，心相所在莫知其处。若有人能至心归依，尽力不能动其一毛，不可诳惑，不可怖畏。我今婇女五百之众，及诸眷属悉复归向，而我不能遮止动转。汝等今者福德弘大，多有幻力，若能有心见助佐者，然后我能坏彼释子断绝其命，亦能摧破诸归依者，灭沙门法增长魔业，尔时我当受无上乐。”</p>
  <p>尔时，有魔名曰亲近，即作是言：“彼释子者，悉已成就无量功德，功德庄严，智慧庄严，不住诸有悉能调伏一切众生，能坏种种众苦烦恼，身净心净，汝等不能起恶加害。”</p>
  <p>波旬言：“我诸眷属为彼释子之所诳惑，汝等若不作方便者，如是世界不久当空。”</p>
  <p>复有魔言：“如来不住一切诸有，心净身净，远离一切诸恶烦恼，于三界中而得解脱，一切有为不能系缚，是故名为无上寂静。如是寂静，谁能毁害？”</p>
  <p>波旬言：“若欲界中所有众生，贪著五欲归释子者，是人则能破坏四魔。是等恶人若不治者，汝等云何能治欲界？”</p>
  <p>复有魔言：“彼释子者如幻如炎，不可宣说，无有处所，无诸障碍，如是之人云何可害？”</p>
  <p>波旬言：“释子于此欲界之中，受食供养诳惑众生，我当云何而不治耶？”</p>
  <p>复有魔言：“我今所有神通之力，及我眷属神通之力，不及释子神通之力十六分中一，我当云何而能加害？”</p>
  <p>波旬言：“若彼瞿昙入城乞食，我当方便令其终日不得一粒，当放大石骂辱使瞋。我唯一己犹望能办，况于汝等多诸眷属！”</p>
  <p>复有魔言：“设使造作如是等事加彼释子，不能令彼生瞋喜心。若不瞋喜，云何可害？”</p>
  <p>波旬言：“彼释子者有大智慧，以智力故瞋处不瞋、喜处不喜，修集大慈大悲之心，于诸众生平等无二，是故于我不生瞋喜。”</p>
  <p>复有魔言：“若为三界所系缚者，我则能害。彼释子者，不为三界之所系缚，我何能害？”</p>
  <p>波旬复言：“汝等若能随我计者，害彼不难！汝等悉作比丘、比丘尼、优婆塞、优婆夷像，至诸国土城邑聚落，向诸国王、大臣、长者，作如是言：‘我等已属沙门瞿昙。沙门瞿昙实非沙门空言沙门，非婆罗门虚自称言是婆罗门，实非持戒现持戒相，真实破戒不异凡夫。汝等若信，善哉！善哉！如其不信，七日之后，当雨大石、猛火、利刀。’作是言已，便当于空而降雨之。若作如是种种方便，瞿昙眷属将坏不久。”</p>
  <p>时，诸魔王咸言：“善哉！”尔时，诸魔各自庄严，庄严毕已，趣向鸯伽摩伽陀国。</p>
  <p>尔时，波旬所有一切弊恶眷属，悉庄严已趣向雪山。时，雪山中有一仙人，名曰光味，眷属五百悉具五通。波旬到已，头面礼敬，作如是言：“沙门瞿昙悉坏一切异见外道，处在大众宣说是言：‘一切众生中实无沙门及婆罗门。’大德，若能与我俱至摩伽陀国，我则能坏沙门瞿昙。沙门瞿昙殊不能与大德论议捔试神力！沙门瞿昙若摧灭已，一切众生悉当恭敬供养于汝。”尔时，波旬作是语已，还来向于无量魔众广说上事。</p>
  <p>时，有一魔复作是言：“瞿昙沙门入王舍城，乞食之时，我当于其中路，而作师子、虎、狼、罗刹、恶鬼等像，令彼见已生怖畏心，既生怖畏不能论议现神通力。”</p>
  <p>复有魔言：“我当于彼虚空之中，降雨大石坏破瞿昙。”</p>
  <p>复有魔言：“我当诈作瞿昙弟子，既为弟子当得亲近，得亲近已当断其命。”</p>
  <p>复有魔言：“我当现作长者之像，设食请之。彼若受请，我当害之。”</p>
  <p>复有魔言：“我当现作淫女之像，至诸王所，云彼瞿昙与我交通。”</p>
  <p>复有魔言：“我当至彼瞿昙沙门，现坏其身而为七分。汝等当言：‘如此尸者瞿昙所杀。’”</p>
  <p>复有魔言：“我当于彼虚空之中，大声唱言：‘沙门瞿昙是大恶人，若有男女供养之者，命终当生阿鼻地狱。’”</p>
  <p>尔时，世尊知魔心已，变此三千大千世界悉为金刚，以遮石雨、火雨、刀雨，悉令众生眼不睹见如是魔业。</p>
  <p>尔时，世尊四大弟子，入王舍城次第乞食。</p>
  <p>时，舍利弗从东门入，中路值遇五百魔子执持刀杖，语舍利弗：“汝若歌舞，善哉！善哉！如其不者，当断汝命。”舍利弗言：“善哉！童子。我今当歌，汝等当舞。”诸魔子言：“善哉！大德。”</p>
  <p>时，舍利弗即说偈言：</p>
  <p>“我今不求阴界入，　无量世中诳惑故；</p>
  <p>若有求于如是法，　是人终不得解脱。”</p>
  <p>时，舍利弗说是偈已，复说陀罗尼句：</p>
  <p>“婆呵罗(一)　婆呵罗(二)　婆罗婆呵啰(三)　摩利至嘙罗呵(四)　萨[多+也]婆啰呵(五)　阿摩嘙呵啰(六)　莎呵(七)。”</p>
  <p>时，舍利弗说是陀罗尼已，五百魔子心得调伏。得调伏已，礼拜忏悔，即作是言：“大德，我今当发阿耨多罗三藐三菩提心，归依三宝，舍离一切魔之恶业。”</p>
  <p>尔时，大德大目乾连从南门入，中路亦值五百魔子手执刀杖，语目连言：“汝若歌舞，善哉！善哉！如其不者，当断汝命。”目连答言：“善哉！童子，我今当歌，汝等当舞。”诸魔子言：“善哉！大德。”</p>
  <p>尔时，目连即说偈言：</p>
  <p>“我今不求阴界入，　无量世中诳惑故；</p>
  <p>若有求于如是法，　是人终不得解脱。”</p>
  <p>时，目乾连说是偈已，复说此陀罗尼句：</p>
  <p>“阿嘙摩(一)　阿嘙摩(二)　摩啰拏(三)　啰阇(四)　阇呵奢(五)　摩咃(六)　奢摩咃(七)　奢摩咃(八)　伽伽那嘙摩(九)　莎呵(十)。”</p>
  <p>时，目乾连说是陀罗尼已，五百魔子心得调伏。得调伏已，礼拜忏悔，即作是言：“大德，我今当发阿耨多罗三藐三菩提心，归依三宝，舍离一切恶魔事业。”</p>
  <p>尔时，弥多罗尼子从西门入，中路亦值五百魔子执持刀杖，语富楼那：“汝若歌舞，善哉！善哉！如其不者，当断如命。”富楼那言：“善哉！童子，我今当歌，汝等当舞。”诸魔子言：“善哉！大德。”</p>
  <p>时，富楼那即说偈言：</p>
  <p>“我今不求阴入界，　无量世中诳惑故；</p>
  <p>若有求于如是法，　是人终不得解脱。”</p>
  <p>时，富楼那说是偈已，复说此陀罗尼句：</p>
  <p>“呿竭嘙(一)　呿竭嘙(二)　呿竭嘙(三)　茂遮泞(四)　茂遮泞(五)　阿跋多尼(六)　比跋多尼(七)　莎呵(八)。”</p>
  <p>时，富楼那说是陀罗尼已，五百魔子心得调伏。得调伏已，礼拜忏悔，即作是言：“大德，我今当发阿耨多罗三藐三菩提心，归依三宝，舍离一切恶魔事业。”</p>
  <p>时，须菩提从北门入，中路亦值五百魔子执持刀杖，语须菩提：“大德，汝若歌舞，善哉！善哉！如其不者，当断汝命。”须菩提言：“善哉！童子，我今当歌，汝等当舞。”诸魔子言：“善哉！大德。”</p>
  <p>时，须菩提即说偈言：</p>
  <p>“我今不求阴入界，　无量世中诳惑故；</p>
  <p>若有求于如是法，　是人终不得解脱。”</p>
  <p>时，须菩提说是偈已，复说此陀罗尼句：</p>
  <p>“娑茂提(一)　比茂睼(二)　茂利蛇阇醯(三)　思隶(四)　思隶(五)　思隶(六)　婆思隶(七)　婆思隶(八)　呵嘙思隶(九)　复多拘置思隶(十)　莎呵(十一)。”</p>
  <p>时，须菩提说是陀罗尼已，五百魔子心得调伏。得调伏已，礼拜忏悔，即作是言：“大德，我今当发阿耨多罗三藐三菩提心，归依三宝，舍离一切恶魔事业。”</p>
  <p>尔时，世尊神通力故，令王舍城所有众生一切皆见百由旬地，城四门中各各皆有一大弟子。其城中出一大莲华，纵广满足二十五丈，琉璃为茎，黄金为叶，金刚为须，有无量叶，光明远照。众生皆见高出三丈，四天王处乃至阿迦腻吒天处，亦如是见高出三丈。</p>
  <p>时，莲华中说如是偈，诸天世人随处皆闻：</p>
  <p>“此世界中一佛出，　悉能摧伏一切魔，</p>
  <p>能转无上妙法轮，　调伏此间诸众生。</p>
  <p>二足中尊能成就，　忧婆提舍拘律陀，</p>
  <p>能破二种烦恼根，　佛欲来此调众生。</p>
  <p>了知三世如掌果，　具足三戒所说净，</p>
  <p>远离三垢愍一切，　佛欲来此调众生。</p>
  <p>具足如意无所畏，　调伏四众说四果，</p>
  <p>常乐说法真实义，　圣师子王为我来。</p>
  <p>具足五力及五根，　成就功德无碍智，</p>
  <p>无上世尊为众生，　修悲拔出三恶众。</p>
  <p>调伏六根得上信，　远离六入修六念，</p>
  <p>具足六通真实语，　世尊欲来调众生。</p>
  <p>一切众生烦恼缚，　处闇不知解脱道，</p>
  <p>常行魔路不知实，　贪著颠倒失智慧。</p>
  <p>不知此彼及生死，　贪五欲故远离禅，</p>
  <p>是故不能得解脱，　不能修道报昔善。</p>
  <p>众生不知生老死，　是故不修三解脱，</p>
  <p>远离一切施戒慧，　是故不出三恶道。</p>
  <p>众生若离五欲乐，　亲近如来听正法，</p>
  <p>至心受持一偈义，　是人解脱如先佛。”</p>
  <p>又复偈音闻于色界十六住处：</p>
  <p>“若有修集清净法，　远离诤讼修禅定，</p>
  <p>至心专念诸解脱，　无有散乱坏烦恼，</p>
  <p>获得十三忍辱法，　远离恶触及乱心，</p>
  <p>出过一切生老死，　修四无量诸禅定。</p>
  <p>永断常见及断见，　过三恶道得正定，</p>
  <p>深观无常无我乐，　获随法忍如先佛。</p>
  <p>若欲舍乐如涕唾，　观一切空行无异，</p>
  <p>净于法界及菩提，　于法无碍如虚空，</p>
  <p>能坏四魔灭烦恼，　修集正道诸方便，</p>
  <p>不畏邪见如师子，　当亲如来则获之。”</p>
  <p>出如是等偈音声时，无量众生趣莲华所。尔时，波旬耳闻是偈，又见王舍城中莲华，无量众生悉坐其下，次第乃至阿迦腻吒，亦复如是受大苦恼，告诸魔言：“谛听！谛听！瞿昙沙门作大幻术。汝等不能造作魔业，不久当失所居之处。汝等当雨刀石猛火。”</p>
  <p>时，有一魔语波旬言：“瞿昙沙门，悉已成就无量功德，具二庄严，所谓功德、智慧。彼神力故，令我狂乱不能造作魔之事业。我今于彼实怀恐惧！”</p>
  <p>复有一魔语波旬言：“汝今愚痴行于邪道，无心之人若见瞿昙尚生信敬，况有心者！汝今若欲得大利益，应当至心归依宗敬。”</p>
  <p>复有一魔语波旬言：“波旬，汝今云何常乐恶行造作恶业？汝当远离恶魔之业！汝今不见如来世尊，趣王舍城欲施众生甘露味耶？汝来当共归依瞿昙。”</p>
  <p>尔时，无量魔众乘空而下至王舍城，或作王像，或转轮王像成就七宝，或复示作自在天像，或作沙门、梵志、尼乾，或作四天王像、日月等像、帝释梵像，或有坐立及以礼拜而赞叹者，或有周遍绕王舍城，或有示现上其城上，或有青色、白衣、白璎珞、白幡、白盖，或有黄色、赤衣、赤璎、赤幡、赤盖，或有白色、种种色衣、种种璎珞、黄幡、黄盖，或有赤色、青衣、青璎、青幡、青盖，或七宝色、七宝衣服、七宝璎珞、七宝幡盖，或琉璃色，或玻瓈色，种种色衣、种种璎珞、种种幡盖，或有向佛散种种华烧香礼拜，或有歌颂赞叹起舞。</p>
  <p>波旬见已举声啼哭，即作是念：“我今丧失所有福报，一切魔众悉皆归属瞿昙沙门。”</p>
  <p>尔时，波旬语梵天言：“我虽失福无有伴党，犹故能坏瞿昙沙门。我今当示最后势力，我今能拔如是莲华。”尔时，波旬则趣莲华，虽复目睹捉不能得。如世人言我能捉电，电虽可见而不能捉；莲华亦尔，魔虽得见而不能捉。</p>
  <p>是时，波旬心生懊恼：“如是莲华捉之尚难，云何可拔？”复作是念：“我今当出无量恶声，令诸四众闻已怖畏，当舍瞿昙迸散而去。”波旬尔时即出大声，一切四众都无闻者，唯魔自闻，闻已复生大怖畏心。尔时，波旬怖畏战栗，两手拍地而不能著，犹如拍空；复欲取杖以打四众，亦不能见；倍生怖畏举身战栗，犹如猛风吹动树叶，复作是念：“我今永失一切功德、一切神力，不如速还本所住处。若不还者，必死不疑。”于是欲去，莫知道径，复作是念：“我今住此，瞿昙沙门多将眷属，今至不久，如其到者必见屠戮。我今正欲沉身此地，复恐此界众生见之。”是时，波旬不能上下四方遁走，即见己身被五系缚，见已涕泣愁忧苦恼。</p>
  <p>时，有一魔名曰圣道，作转轮王像，向彼波旬而说偈言：</p>
  <p>“汝以何缘出恶声，　啼哭愁忧受苦恼？</p>
  <p>如来今将趣莲华，　能坏众生种种苦。</p>
  <p>汝等若欲受安乐，　当至心依无上尊；</p>
  <p>汝若不乐五系缚，　应受我语归世尊。”</p>
  <p>尔时，波旬闻是偈已，即作是念：“为我得脱，当诈归依非实心也。”即向如来所住方面，合掌说偈：</p>
  <p>“我今归依世中尊，　能坏众生诸苦恼，</p>
  <p>亦复忏悔一切恶，　于佛眷属更不造。”</p>
  <p>时，魔波旬说是偈时，于五系缚寻时解脱，得解脱已欲趣己界，复还被缚第二、第三乃至第七。尔时，波旬既不得去，至心听法。</p>
  <h2>宝幢分中三昧神足品第四</h2>
  <p>是时，如来四大弟子与诸魔子，游王舍城歌舞颂偈。尔时，大地六返震动，无量天人悲感啼泣：“苦哉！苦哉！今者如来犹在于世，而四弟子为诸魔众之所戏弄。”即共和集，往至佛所而作是言：“世尊，唯愿如来放舍舍心。何以故？一切诸魔欲坏佛法。”</p>
  <p>佛言：“我今当入王舍大城，教化众生欲破坏魔业，示大神通施作佛事。”</p>
  <p>尔时，佛欲入王舍城。时诸天众悲号，向佛而作是言：“今佛入城实非时也。何以故？无量恶鬼弥满虚空，无量魔众持刀大石。若佛入城，如来法灯将灭不久。”尔时，如来默然不许。复有天言：“世尊，王舍城中，五百魔子执持刀戟欲害如来。”复有一天啼泣而言：“今者释种不久当坏。”复有天言：“无上法船今当散灭，三界众生谁当济渡令至彼岸？”复有天言：“一切众生常为烦恼之所缠绕，无上大师如其灭者，谁当令彼得解脱耶？”复有天言：“世尊，不见空中无量魔众，欲雨刀剑、大石、猛火。唯愿如来，愍众生故且莫入城。”复有天言：“世尊，王舍城中有二万魔，各各示作婆罗门像，执持刀剑欲害如来；复有二万持槊待佛；复有二万执持弓箭；复有二万持大炬火。唯愿如来，受我等语勿复入城。”如来尔时默然不许。</p>
  <p>尔时，世尊入王舍城门，其守城天啼泣向佛作如是言：“唯愿如来勿复入城。何以故？今此城中恶众弥满。若使如来于此灭者，我当云何见诸天众？魔众今者欲雨刀剑、猛火、大石。如来若灭，众生闇行，灭大法炬，坏大法山，生老病死欢喜受乐。”佛于尔时，虽闻是语亦不许可。时天复言：“世尊若不惜身命，必欲放舍，有六大城，何必于此？如来若于此间灭者，则令我于无量世中得大恶名。”</p>
  <p>尔时，复有无量诸天俱至佛所，作如是言：“世尊，我已曾见无量诸佛说法教化无量众生，实未曾见如是魔众。世间众生常为无量诸恶烦恼之所围绕，值遇良医通达无量医方方便。如来何故，放舍大慈大悲之心？”复有天言：“如来往昔无量劫中为诸众生修集苦行，今者云何欲舍众生放弃身命？唯愿怜愍演说正法，调伏一切闇昧众生，愿施众生光明，迷行之人示以正路，永断一切三恶道苦。唯愿久住，莫舍身命。”</p>
  <p>尔时，复有净居诸天，告诸天言：“且勿号哭，放舍愁恼。如来具足十力无畏，今欲摧灭一切魔众。假使无量无边魔众，乃至不能动佛一毛。”</p>
  <p>尔时，梵王、释提桓因往至佛所，白佛言：“世尊，一切魔众今者定欲毁害如来。唯愿勿往，如来当灭一切众生无明闇行。世尊往昔请诸众生，许以甘露斯事未果，云何便欲放舍身命？莫猗往昔菩提树下坏一魔已轻蔑余者，如来若入王舍城中，即便灭没无复疑也。”</p>
  <p>尔时，世尊出大梵音声，遍三千大千世界已，而作是言：“谛听！谛听！假使诸魔悉皆遍满十方世界，尽其力势乃至不能动我一毛。我昔已请无量众生许以甘露，今当演说第一义谛，增长善法，说于正道，以称我愿。我于往昔无量世中，为诸众生多受苦恼，放舍一切金、银、琉璃、玻瓈、宝货、国城、妻子、衣服、饮食及以身命，以妙香华、幡盖、灯明供养诸佛，受持净戒，修行忍辱，谁能以恶加于我身？我于众生常修慈悲，谁能令我而灭没耶？如我先已摧魔眷属，当知今者亦能破坏，汝等于此勿怀怖畏！”</p>
  <p>时，无量天闻是语已，心生喜乐，各各而言：“南无大士如来世尊！坏大魔众，破诸烦恼，永断习气，摧憍慢山，拔生死树，灭死日月，除无明闇，劝化一切邪见众生，焦涸四流，燃大法炬，示菩提道，击大法鼓，施诸众生善法之乐，复令觉悟四真谛相，度生死海入无畏处。”说是语已，以妙香华、幡盖、伎乐供养于佛，复以种种微妙好华散王舍城，所谓曼陀罗华、摩诃曼陀罗华、波楼沙华、摩诃波楼沙华、迦迦罗华、摩诃迦迦罗华、曼殊沙华、摩诃曼殊沙华、瞻婆罗华、摩诃瞻婆罗华、欢喜华、大欢喜华、爱乐华、大爱乐华、波利质多华、俱毗遮罗华、忧婆钵罗华、俱物头华、波头摩华、分陀利华，如是等华庄严遍覆如来行处，于路二边七宝行树高一多罗树，间有八味清泉。上虚空中多有诸天，手持上妙七宝幡盖，雨诸杂华、金、银、玻瓈、琉璃等宝，牛头栴檀及白栴檀，坚鞭沉水种种华香，遍雨如来所行之处。复有种种微妙伎乐，一切人民悉共严治王舍城外如来行处，诸魔眷属庄严城内。</p>
  <p>时，佛世尊入王舍城，尔时心游首楞严定，示现微妙八十种好。若事象者即现象像，事师子者现师子像，有事牛者即现牛像，事命命鸟现命命像，有事兔者即现兔像，有事鱼、龙、龟、鳖，梵天、自在、建陀、八臂、帝释、阿修罗、迦楼罗，虎、狼、猪、鹿，水、火、风神，日月星宿，国王、大臣，男女大小，沙门、婆罗门，四王、夜叉，菩萨、如来，各随所事而得见之；见已皆称南无南无无上世尊，合掌恭敬礼拜供养。</p>
  <p>尔时，雪山光味仙人，与其弟子在西门下，侧立待佛。光味仙人睹见佛身，是仙人像，为无量众生之所供养，即作是言：“如是人者，真是大仙，堪受世间人天供养。何以故？福德相故。我云何知彼大我大？我今当问生姓、经书、出家久近。”光味仙人即趣佛所，告其弟子摩纳：“彼仙人者，德相成就了了可知，聪明睿哲能解深义。汝等应当至心生信！如我所见相书所载，是人必能说无上道，彼定能令我度生死。”五百弟子同声叹言：“善哉！善哉！如和尚言。”</p>
  <p>尔时，光味与五百弟子，前后围绕即至佛所，作如是言：“汝是谁耶？”</p>
  <p>佛言：“是婆罗门。”</p>
  <p>光味复言：“姓何等耶？”</p>
  <p>答言：“我姓瞿昙。”</p>
  <p>又问：“受何戒耶？”</p>
  <p>答言：“吾受三戒。”</p>
  <p>又问：“修集何行？”</p>
  <p>答言：“吾修三空行。”</p>
  <p>又问：“出家已来为久近乎？”</p>
  <p>答言：“具大智时。”</p>
  <p>又问：“汝颇读诵星宿书不？”</p>
  <p>答言：“汝今读诵得何利益？”</p>
  <p>光味复言：“我以此法教诸众生，受我语者多献供养。”</p>
  <p>佛言：“汝知此书，颇能得过生老死不？”</p>
  <p>光味复问：“瞿昙，生老病死云何可断？”</p>
  <p>佛言：“汝若不能断生老死，何用读诵如是星书？”</p>
  <p>光味复言：“瞿昙，汝若不知星宿书者，身上何故有星行处。如我知者，定谓瞿昙通达如是星宿彼岸。”</p>
  <p>佛言：“云何名星宿道？”</p>
  <p>光味答言：“谓二十八宿日月随行，一切众生日月年岁皆悉系属。瞿昙，一切星宿迹有四分。</p>
  <p>“瞿昙，东方七宿，谓角、亢、氐、房、心、尾、箕。若人生日，属角星者，口阔四指，额广亦尔，其身右边多生黑子，上皆有毛，当知是人多财富贵。广额似像，聪明多智，眷属炽盛。其项短促，脚两指长，左有刀创，多有妻子，恶性轻躁。寻命八十，四十年时一受衰苦，长子不寿，心乐法事，衰患在火。瞿昙，属角星者有如是相。属亢星者，心乐法事，受性多巧，聪明富贵，多怀惭愧，怨不能害，乐欲出家，受性柔软，轻躁确尽无所隐藏，寿六十年，三十五时身遇笃病，绕颈四指，当有疮瘢，不宜子息。瞿昙，属亢星者有如是相。属氐星者，生人受身勇健，臣富豪贵，寿二十五，左有黑子，于父母所恒生恶心，敬出家人，于己眷属不能增长。瞿昙，属氐星者有如是相。属房星人，受性弊恶，愚騃无智，巨富豪贵，右有黑子，寿三十五当被兵死，宜于兄弟。瞿昙，属房星人有如是相。属心星人，富贵多财，愚痴风病，寿三十五，头有疮瘢，有大名声，毒不能中，妻子不乐。瞿昙，属心星人有如是相。属尾星人，具诸相好，雄壮富贵，得大自在，两乳轮相，有大名声，身诸光明胜于日月，聪明大智无能胜者，贪乐出家能调烦恼，增长眷属多有惭愧，寿命百年，四十五时暂一受苦，胸有德相众生乐见，不宜父母。瞿昙，属尾星人有如是相。属箕星人，乐喜诤讼，多犯禁戒，受性弊恶，人不喜见，贪欲炽盛，寿六十年，贫穷困苦，常乐游行，牙齿疏小，胸臆确瘦。瞿昙，属东方宿有如是相。</p>
  <p>“属井星人，多饶财宝，人所恭敬，心乐于法，脐有疮瘢，寿八十年，慈孝供养父母师长，先父母丧，心无悭吝，多有惭愧，衰祸在水。瞿昙，属井星者有如是相。属鬼星人，悭吝短寿，脐下四指当有黑子，不宜父母，喜乐诤讼。瞿昙，属鬼星者有如是相。属柳星者，富贵持戒，慕乐法事，寿七十五，增长眷属，死已生天，腰有赤子，敬受法者，人所信伏。瞿昙，属柳星者有如是相。属七星者，乐为劫贼，盗物为业，奸伪谄曲，薄福短寿，举动粗犷，愚痴狂骇必被兵死。瞿昙，七星生者有如是相。属张星者，寿命八十，善于音乐，首发稀少，衰二十七及三十三，富贵勇健有大名称，聪明无吝，乐法惭愧，不宜父母及以兄弟，颈有疮瘢，过三十五乃有子息，阴有黑子，髀有黄子。瞿昙，属张星者有如是相。属翼星人，善知算数，悭吝恶性，钝根邪见，右有黑子，寿命三十三，绝无子息。瞿昙，属翼星者有如是相。属轸星人，巨富豪贵，多饶眷属、奴婢、仆使，聪明勇健，乐法爱法，敬受法者，寿命百年，死已生天。瞿昙，属南方星者有如是相。</p>
  <p>“属奎星者，其人两颊当有黑子，持戒乐法，敬受法者，富贵乐施，身有火疮，寿五十年。瞿昙，属奎星者有如是相。属娄星者，寿命短促，贫穷困苦，乐见毁戒，其心悭吝，膝下疮瘢，寿三十年，不宜于兄。瞿昙，属娄星者有如是相。属胃星者，不宜父母，多失财宝，田业舍宅，膝有黑子，过二十二得大富贵，不悭乐施。瞿昙，属胃星者有如是相。属昴星者，乐于正法，辩口利辞，聪明富贵，多有名称，护持禁戒，人所敬信，死已生天，膝有青子，寿五十年。瞿昙，属昴星者有如是相。属毕星者，人所信伏，恶性喜斗，于己姊妹生于贪心，富贵多怨，常患胸痛，不宜钱财，左有黑子，寿七十年。瞿昙，属毕星者有如是相。属觜星者，富贵乐施，惭愧无贪，无有病苦，众生乐见，死已生天，衰在七十，寿满八十。瞿昙，属觜星者有如是相。属参星者，受性弊恶，多造恶业，作守狱卒，贪欲偏多，聪明贫苦，寿六十五，多有黑子。瞿昙，属西方星有如是相。</p>
  <p>“属斗星者，受性愚痴，贪不知足，贫穷恶性，寿命短促，当病食死，黑色羸瘦。瞿昙，属斗星者有如是相。属牛星者，性痴贫穷，乐为偷窃，心多嫉妒，寿七十年，无有妻子。瞿昙，属牛星者有如是相。属女星者，持戒乐施，其人足下多有黑子，增长眷属，寿八十年，有大名声，无有病痛，宜于父母及以兄弟。瞿昙，属女星者有如是相。属虚星者，福德富贵，眷属爱乐，悭吝不施，寿六十五，其人足下当有黑子。瞿昙，属虚星者有如是相。属危星者，身无病苦，聪明持戒，通达世事，富贵多财，寿八十年，宜诸眷属。瞿昙，属危星者有如是相。属室星者，受性弊恶，多犯禁戒，为人富贵，寿命百年，死堕恶道，不宜父母及以兄弟。瞿昙，属室生者有如是相。属壁星者，雄猛多力，尊荣富贵，有大名称，眷属增长，不宜父母，寿命千年，名闻无量，乐法出家，敬受法者，聪明多智，善解世事。瞿昙，属北方星有如是相。</p>
  <p>“若有通达如是相者，到于彼岸得大智慧。”</p>
  <p>佛言：“众生闇行，著于颠倒烦恼系缚，随逐如是星宿书籍。仙人，星宿虽好，亦复生于牛马狗猪，亦有同属一星生者，而有贫贱富贵参差，是故我知是不定法。仙人，汝虽得禅，我是一切大智之人，何故不问解脱因缘，乃问是事？”</p>
  <p>光味又言：“汝今现身如世无异，而尊其事与仙无别，我今真实不知汝是天耶仙耶？龙耶？鬼耶？声如梵音，色如古仙，我从昔来未曾见闻如是色相、如是事业，是故今问，汝为是谁？系属于谁？姓氏何等？宣说何事？唯愿广说，我当听受。”</p>
  <p>尔时，世尊即说偈言：</p>
  <p>“若有学习著相书，　是人不能知此彼；</p>
  <p>若有烦恼所缚者，　不得解脱常受苦。</p>
  <p>我今具足六神通，　是故名大婆罗门；</p>
  <p>六波罗蜜是我性，　以六和敬调诸根。</p>
  <p>我已受持三种戒，　行空无相三脱门；</p>
  <p>我往初发菩提心，　尔时得名大出家。</p>
  <p>我都不觉一法相，　是故不说星宿书；</p>
  <p>法无众生无寿命，　是故演说无我净。</p>
  <p>已度三受三行岸，　断诸根故无有相；</p>
  <p>我已真实知诸法，　是故获得大寂静。</p>
  <p>若无挂碍如虚空，　虽行菩提不学法，</p>
  <p>修集禁戒大忍辱，　即得无想大智慧。</p>
  <p>若不觉业求果报，　如法不转得菩提！</p>
  <p>心不贪著一切阴，　亦复不观于此彼，</p>
  <p>又不觉知菩提道，　是能速得菩提道。</p>
  <p>无有相貌无想念，　于一切法无觉观，</p>
  <p>亦不贪著于诸法，　即能获得一切觉。</p>
  <p>若有修集净梵行，　是人得名婆罗门；</p>
  <p>观察诸法如虚空，　是人即得名大觉。”</p>
  <p>于是，世尊说是偈已，光味仙人及诸眷属，一切皆见如来本身；见本身已，往善所追，即各获得宝幢三昧。得是三昧，能遍观察一切三昧，故名为幢；于诸三昧而得自在，游入一切三昧境界，是故名为宝幢三昧。</p>
  <p>尔时，光味合掌恭敬，持微妙华满其手掬，说偈赞佛：</p>
  <p>“如来成就无量德，　犹如大海水弥满，</p>
  <p>功德光明甚微妙，　悉照三千大千界。</p>
  <p>勇猛精进大智慧，　出胜一切诸众生，</p>
  <p>具足大慈大悲心，　是故我礼无上尊。</p>
  <p>如来永断诸烦恼，　故我稽首大仙师，</p>
  <p>清净金色戒光明，　我今礼敬于佛日。</p>
  <p>能干众生诸烦恼，　能说真实菩提行，</p>
  <p>能坏一切烦恼山，　转于无上正法轮。</p>
  <p>今我修于菩提道，　为得无量大智慧，</p>
  <p>如来具足一切相，　愿记我等菩提时。</p>
  <p>我当云何断烦恼，　度脱一切苦众生，</p>
  <p>演于真实正真道，　平等犹如十方佛？</p>
  <p>众生三世造恶业，　我当云何令其断？</p>
  <p>若我身口意善业，　愿此因缘断彼结，</p>
  <p>永断一切烦恼病，　身受妙乐如先佛。</p>
  <p>令众妙色诸根具，　远离诸恶修善法，</p>
  <p>断除众生诸邪见，　修习具足于正见。</p>
  <p>得识宿命乐善行，　度生死河至彼岸，</p>
  <p>六波罗蜜得具足，　知佛深法常住世。</p>
  <p>乐降无上大法雨，　令诸众生离贫渴，</p>
  <p>若我身口意恶业，　今于佛前悉忏悔。</p>
  <p>我今所有福德力，　施与众生早成佛，</p>
  <p>我请一切诸众生，　劝之令种菩提子。</p>
  <p>我为众生受苦时，　愿不生悔及退转，</p>
  <p>净于世界及众生，　得无碍智净法界。</p>
  <p>若我真实得佛道，　愿此所散成华盖！’</p>
  <p>尔时，光味即以华散，是时三千大千世界六种震动，无量众生生敬喜心。有诸众生奉事象者，见佛是象，作如是言：“云何此象有大福德，令是仙人敬意供养？”乃至若有敬事佛者，见彼仙人敬心供养，见已生信礼拜赞叹。尔时，世尊出首楞严定，从定起已，一切众生悉见佛身，见已心生供养欢喜，各任己力而作供养。</p>
  <p>尔时，世尊告光味言：“善男子，一切诸天见汝决定发阿耨多罗三藐三菩提心，欢喜踊跃故，令是地六种震动。善男子，汝当成就无量智慧，然后获得无上佛道，乃当复于无量世界燃大法炬。善男子，汝于来世过三阿僧祇劫，当于此土北方世界，名曰香华，其界庄严如阿弥陀，当于彼中得成为佛，名光功德如来、应、正遍知、明行足、善逝、世间解、无上士、调御丈夫、天人师、佛世尊，于无量世宣说大乘，终不说于声闻、缘觉。”</p>
  <p>尔时，大众耳闻目见光味仙人得受记莂，悉共欢喜供养恭敬。五百弟子、无量众生，发阿耨多罗三藐三菩提心，其意坚固无有退转。</p>
</body></html>