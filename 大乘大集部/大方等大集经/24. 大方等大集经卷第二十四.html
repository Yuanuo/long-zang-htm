<!DOCTYPE html>
<html>
<head>
  <meta charset="utf-8"/>
  <meta name="author" content="昙无谶/北凉"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>大方等大集经卷第二十四</title>
</head>
<body>
  <h1 class="head">大方等大集经卷第二十四</h1>
  <h2>虚空目分中世间目品第二</h2>
  <p>尔时，世尊即放眉间白毫相光，悉蔽十方诸佛世界日月星宿、珠火灯明所照之处，一切石山、诸恶刺棘为不复现。十方无量恒河沙等世界众生，见是光已，各各系念思惟善事。其中诸佛见是光已，各告己众而作是言：“善男子，过于无量恒河沙世界，彼有世界名曰娑婆，具足五滓。有佛出世，号释迦牟尼如来、应、正遍知、明行足、善逝、世间解、无上士、调御丈夫、天人师、佛世尊。无量世界无量菩萨、无量声闻，悉集彼土坐彼佛前，彼佛即为宣说法行法目陀罗尼门。为诸声闻说法行已，放大光明，将欲演说净目法门陀罗尼法；为中乘者，得缘觉果；为诸菩萨，庄严成就阿耨多罗三藐三菩提，具足十地如来十八不共之法，转不退轮坏三恶趣，令修八圣得无上果。”</p>
  <p>尔时，十方恒河沙等世界诸众，闻是语已，各各白佛言：“世尊，我欲往彼娑婆世界至说法处，听受如是净目法门。”</p>
  <p>尔时，无量诸菩萨众，悉共来诣娑婆世界，到于佛所，头面礼拜，却坐一面。时，此世界无量梵天，往至佛所，供养恭敬，却坐一面。百亿魔天、百亿化自在天、百亿兜率天、百亿夜摩天、百亿帝释天、百亿四天王天、百亿日月天、百亿自在天、百亿阎罗王、百亿地鬼、四百亿阿修罗、四百亿龙王，如是等众悉向佛所，恭敬供养，却坐一面。无量沙门及婆罗门悉得神通，来向佛所，恭敬供养，却坐一面。</p>
  <p>诸世界中外道相师，见光明时作是思惟：“如是光者，非是日月星宿之明，必是异光。如是不久七日并出，当焦四海、须弥山王、一切草木。其后欲界火灾当出。”或复有言：“却后不久，必当雨毒害于一切。”或复有言：“却后不久，必当雨刀害诸人物，恶时将至谁能救之？”或复有言：“瞿昙沙门怜愍一切，唯是能救，施其寿命。”</p>
  <p>尔时，一切无量众生至心念佛，念已即见是大宝坊，以佛力故即至坊中。尔时，波斯匿王，以佛神力故亦见宝坊，以佛力故得到坊中。忧填耶那王、恶性王、输头檀王、摩醯陀王、修陀奢那王、频婆娑罗王，如是等王亦因佛力得见宝坊，悉至坊中供养礼拜次第而坐。各作是念：“今此众中有大仙人，有佛世尊，此光因缘今当问谁？当问仙人，问佛可耶？”</p>
  <p>尔时，须陀舍那王言：“我今有大婆罗门师，名曰电发，善知相法能解能说，是最可问。”电发闻已，即作是言：“我所博览一切相书都无此事，我实不能解此光瑞。”阎浮提中一切相师，其数五百悉不能解。</p>
  <p>尔时，频婆娑罗王语诸王言：“汝何故狂？此大众中有佛世尊，号释迦牟尼，具一切智，善知世间、出世间相，了十二月善相之书，大悲怜愍一切众生，实语正语，唯佛能说是光报应。”</p>
  <p>尔时，诸王及诸大众一切宗仰，共白佛言：“世尊，唯愿如来为我等说十二月相书。”</p>
  <p>佛言：“大王，今此大会不应宣说世间相书。”</p>
  <p>频婆娑罗王白佛言：“世尊，今此会中有诸众生，不信如来所有功德，又不信是一切智人。唯愿破坏如是疑心，而宣说之。是诸众生若得闻已心生喜信，生信心已，乃可为说出世之道。如是众生亦当乐受，易可调伏。”</p>
  <p>佛言：“大王，至心谛听！我当说之。大王，往昔雪山有一仙人，名婆伽婆，食果草根，修集慈心，而不能除诸烦恼结，不能调伏贪欲之心。时，彼住处有一雌虎，即共行欲，虎便怀妊，日月已满，至此人所产十二子。是时，仙人心怜愍故，即取洗浴而哺养之，虎母心爱随时乳养。尔时，仙人各为立名，一名竭伽，二名跋伽婆，三名为虎，四名师子，五名担重，六名婆罗堕阇，七名步行，八名婆罗奴，九名健食，十名恶性，十一名师子担，十二名健行。是十二子年始七岁，食草根华果。是时，父母俱时命终。时，十二子心怀愁恼，仰天号哭：‘如何一旦无所归依！’时，有树神闻是声已，作如是言：‘诸童子，且莫啼哭！有归依处，所谓梵天怜愍众生。汝等应当昼夜六时净自洗浴，向于虚空，至心礼拜求哀梵天。梵天当以无碍天耳闻汝等声，闻已当来至汝住处，以怜愍故，来已当坏汝等痴闇，施慧光明得智慧已，一切诸天当供养汝，况世间人！’时，十二子闻是语已，如教而行经十二年，然后梵天乃闻其声，即来下至三十三天。</p>
  <p>“尔时，帝释见梵天来即前供养，既供养已，即复白言：‘大士，欲何所至？’‘憍尸迦，汝不见彼雪山之中十二仙耶？憍尸迦可共往彼。’时，释提桓因与无量天，相随俱下至雪山中。时，十二仙见梵天来，欢喜踊跃礼拜供养。时，梵天王告十二童子：‘汝等何故，十二年中精勤苦行供养于我？欲何所求？为求名声、色力、财宝、圣道、智慧、诸天身耶？’时，竭伽仙白梵天言：‘大士，我今不求如是等事，我欲求智慧，为众生故。我等孤稚，少失覆荫，自随其心，无教告者。唯愿大士施我智慧，令我识知善恶等业，及了众生善恶等业，亦知众生国土城邑、刹利、婆罗门、毗舍、首陀、男女大小、善恶等相、受苦乐事。诸王贪国无厌足者，兴兵相伐衰盛等相，若我知已，当以方便教灭恶相，令得受乐。’”（佛说相法悉不译出。）</p>
  <h2>虚空目分中弥勒品第三</h2>
  <p>尔时，弥勒菩萨即于佛前，心念说偈，问于如来：</p>
  <p>“非有途路，　而有轮转；　如来亦不，</p>
  <p>住一切道，　非道见道，　道见非道？”</p>
  <p>佛言：“善男子，非道者即是不出不灭，不住非智，非智境界，非明非闇，非常非断，非善非恶，非是色阴乃至识阴，是名实性，是名法性，名一切行，名真实际，是名非道。如是道中，诸佛如来转于法轮，而不贪著如是诸道。若有众生，道见非道，非道见道，如是众生不能达于道与非道及知三道。如来悉能分别解说，及以断道。</p>
  <p>“善男子，如来世尊于无道中而转法轮，为坏众生三种道故。何等三道？一、烦恼道，二者、苦道，三者、业道。业道者，所谓行、有。烦恼道者，所谓无明、爱、取。苦道者，所谓识、名色、六入、触、受、生、老、死等。如是三道，何因缘有？触缘故有。善男子，因眼见色而生爱心，爱心者即是无明，为爱造业即名为行，至心专念名之为识，识共色行是名名色，六处生贪是名六入，因入求受名之为触，贪著心者即名为爱，求是等法名之为取，如是法生是名为有，次第不断名之为生，次第断故名之为死，生死因缘众苦所逼名之为恼，乃至识法因缘生贪，亦复如是。如是十二因缘，一人一念皆悉具足。出有三种：一者、因出，二者、初出，三者、道出。若有比丘修行法行，观察所有爱心相貌。比丘当观，若有爱心即是无明，无明之体能出二过：一者、出行，二者、出识。识亦有二：一者、出名，二者、出色。名色亦二：一者、无住，二、住六入。六入亦二：一、不厌欲，二、能生触。触亦有二：一、生受心，二者、求受。受亦有二：一、受苦乐，二、生贪爱。爱亦有二：一者、系缚坚固，二者、求取。取亦有二：一者、贪心，二者、求有。有亦有二：一者、乐住，二、生因缘。生亦有二：一者、生老，二者、苦缘。老亦有二：一、坏壮色，二、作死因。死亦有二。一、坏寿命，二、爱别离。是名出因。云何初出？若有比丘修集法行，观如是法，亦出亦灭，是名初出。”</p>
  <p>尔时，世尊告憍陈如：“云何道出？若比丘见道有二种：一者、行行，二者、慧行。憍陈如，汝颇知是行行、慧行耶？”</p>
  <p>憍陈如言：“未知，世尊。唯愿如来，为观十二因缘比丘得大智慧，坏诸烦恼，分别解说，比丘闻已当具受持。”</p>
  <p>尔时，世尊告宝幢童子：“善男子，汝颇能知息出入不？”</p>
  <p>“不也，世尊。”</p>
  <p>“善男子，法行比丘，先观无明乃至老死。云何名为观于无明？先观中阴，于父母所生贪爱心，爱因缘故四大和合，精血二渧合成一渧，大如豆子名歌罗罗。是歌罗罗有三事：一命、二识、三暖。过去世中业缘果报，无有作者及以受者，初息出入是名无明。歌罗罗时气息入出，有二种道，所谓：随母气息上下，七日一变，息入出者名为寿命，是名风道；不臭不烂，是名为暖，是中心意名之为识。善男子，若有欲得辟支佛果，当观如是十二因缘，后观三受因缘，五阴、十二入、十八界。云何为观？随于念心观息出息入，观于内身皮肤肌肉、筋骨髓脑如空中云。是身中风亦复如是，有风能上，有风能下，有风能满，有风能焦，有能增长，是故息之出入名为身行；以出入息从觉观生，故名意行；和合出声，名为口行。以如是等三行因缘，故有识生；识因缘故则有四阴及以色阴，故名名色；五阴因缘行六处，故名六入；情尘相对，故名为触；触因缘故念色至念法，是名为受；贪著于色乃至于法，是名为爱；爱因缘故四方求觅，故名为取；取因缘故受于后身，故名为有；有因缘故有生老死种种诸苦，是名五阴、十二入、十八界十二因缘之大树也。是故缘出入息，能生一切诸苦烦恼。是故凡夫生时，亦为烦恼系缚，死时亦尔，终不能得身心自在，不得三昧，不尽诸漏。若有比丘观入出息，如空中风无我我所，无有作者及以受者，从缘而生，从缘而灭，无相无物，无有觉观；众生风者亦复如是，共四大行，生歌罗罗九孔乃至九万九千诸孔出入无作无受，是风出入如是肉段，以是因缘故，有无明乃至老死众苦聚集。</p>
  <p>“善男子，譬如虚空无物无我，出入诸息，地、水、火、风，寿命、暖、识，无明乃至生老病死，亦复如是。众生颠倒，于非我中而横见我，于如是等同虚空法作阴、界、入想。一切凡夫因是颠倒，轮转生死无有穷已。若法行比丘，观是息冷则举身冷，观是息暖则举身暖，是身尔时随意随风。若观冷时，不得禅定，不入定聚，是人则堕冷地狱中。若观暖时，不得禅定，不入定聚，是人则堕热地狱中。若佛弟子修集法行，观察出入息冷暖等时则得正道。法行比丘如实观察无明乃至生老病死，心不颠倒，是名净目陀罗尼也。善男子，汝若能受是陀罗尼，即是真实观入出息。”</p>
  <p>宝幢菩萨白佛言：“世尊，诸佛境界不可思议，非是声闻、缘觉所及。”</p>
  <p>尔时，四天王白佛言：“世尊，随是经典所流布处，我等要当随侍守护，所有恶事悉令消灭。”</p>
  <h2>虚空目分中四无量心品第四</h2>
  <p>尔时，频婆娑罗王白佛言：“世尊，因诸声闻、辟支佛等修行法行，令阎浮提无有疾疫饥馑恶事。世尊，菩萨摩诃萨修四无量心，若有四姓供养恭敬，得几所福？”</p>
  <p>佛告大王：“若有菩萨修四无量，随所住国具八上事：一者、其土人民供养父母，增长惭愧，恭敬沙门、诸婆罗门耆旧有德，受持禁戒。大王，若诸国土有诸菩萨修四无量，其土人民，则能成就如是初事。复次，大王，若有菩萨修四无量，随所住国其土人民，修集慈心远离杀害，其心调柔，无有浊心、瞋恚之心，平等无二，是名为二。复次，大王，若有菩萨修四无量，随所住国其土人民，不贪财宝，乐为惠施，呵责盗窃，是名为三。复次，大王，若有菩萨修四无量，随所住国其土人民，自足妻色，远离非法，呵责欲心，是名为四。复次，大王，若有菩萨修四无量，随所住国其土人民，真语、实语、无破坏语，常修善语，是名为五。复次，大王，若有菩萨修四无量，随所住国其土人民，无有嫉妒、浊恶之心，是名为六。复次，大王，若有菩萨修四无量，随所住国其土人民，正见不谬，无有邪见，是名为七。复次，大王，若有菩萨修四无量，随所住国其土人民，一切供养恭敬三宝，远离恶见，是名为八。大王，若有菩萨修四无量，随所住国其土人民，具足如是八种功德。</p>
  <p>“大王，若有菩萨修四无量，随所住国，其土无有八怖畏事。何等为八？一者、无内外军畏，二者、无诸恶鬼畏，三者、无恶星宿畏，四者、无诸恶病畏，五者、无诸恶兽畏，六者、无诸恶贼畏，七者、无诸旱涝畏，八者、无诸谷难畏。大王。若有菩萨修四无量，随所住国，其土无有如是八畏。</p>
  <p>“大王，若有菩萨修四无量，随所住国，其土具足八大丈夫。何等为八？一者、有诸众生，已于过去无量佛所，深种善根，如是之人乐生其土。二者、复有众生，已于过去无量世中，修戒多闻，如是之人乐生其土。三者、复有众生，已于过去无量世中，供养父母、师长、和尚、耆旧有德，如是之人乐生其土。四者、复有众生，已于过去无量世中，成就天业，当受天身，故转天身来生其土。五者、复有众生能坏一切三恶道业，如是之人乐生其土。六者、复有众生具声闻乘，如是之人乐生其土。七者、复有众生乐缘觉乘，如是之人来生其土。八者、复有众生，已于过去无量世中，修六波罗蜜，如是之人乐生其土。大王，若有菩萨修四无量，随所住国，其土具足如是八人。</p>
  <p>“大王，若有菩萨修四无量，随所住国，其地具足上地水味、无上法味、众生之味，一切众生心相亲爱。如是众生舍是身已，复生天上，乃至鸟兽亦复如是。大王，譬如一筐盛四种香：一者、沉水，二者、多伽罗，三者、牛头栴檀，四者、多摩罗叶。如是四香合有四两，有四姓人，以四种衣置之筐中，经数日已各自赍去。而是四香铢两不折，然是衣中各各有香。大王，若有菩萨修四无量，随所住国其土人民，各各成就种种功德，而于菩萨无所损减。”</p>
  <p>尔时，频婆娑罗王白佛言：“世尊，菩萨摩诃萨修四无量心不可思议。何以故？菩萨摩诃萨自身修集，能令无量无边众生得大利益。”</p>
  <p>尔时，会中有一菩萨，名曰净光，告无胜菩萨言：“善男子，汝今已得无上利益。何以故？汝常修集四无量心。”</p>
  <p>无胜菩萨言：“善男子，我今云何得大利益？如是法中无作无受，无觉无见无知，无此无彼。善男子，如人自言，能画虚空璎珞庄严；虽有是言，真实不能。一切诸法亦复如是，无出无坏，无生无灭，无有处所，无有觉观，净三解脱，无相无作无愿。如尔法界，无转无散，无合无碍，无浊无边。犹如虚空无有和合，无欲无性，无见无说，法性无数，无少无多，无有境界，无二无著，无量无色，无声寂静，无变无量。犹如虚空，无比无胜，无常无断，难见难知，难可思惟，坚固无行，无有瞋恚，摄诸佛界。是名梵行，名四无量，如来修集，心无厌足，勤行精进。是名佛法，大信大念，大不放逸，至心不忘。若菩萨摩诃萨修集如是四无量心，即是菩萨修行菩萨甚深法界，如是菩萨将欲近入无生法忍，行六波罗蜜护诸佛法，已近第三如法顺忍，真见佛身，能摧魔众及坏邪道，度生死河入大智海，通达一切诸佛境界，具足庄严诸佛功德，诸所有色、种姓、财物胜诸众生，次第当坐如来法座，具足一切三昧总持，不为一切圣人所轻，为诸缘觉之所赞叹，常为诸佛之所护念，能解一切国土众生种种语言，于诸法中，不见受者及以施者，亦无说者及听法者，无有作者及以受者，犹如虚空。”</p>
  <p>净光言：“善男子，是故我言，汝今成就无量功德。何以故？已于无量无边世中勤修集故。善男子，若佛获得十力、无畏一切佛法，出家苦行逮成正觉，转妙法轮示大神通，入大涅槃，如是等事悉皆因修四无量心，如是即是四无量果。以是义故，诸善男子及善女人，应当修集四无量心。”</p>
  <p>说是法时，二万众生得随慈忍，无量众生具四无量心，一切大众咸供养佛。</p>
  <h2>虚空目分中净目品第五</h2>
  <p>尔时，有一菩萨童子，名无胜意，长跪合掌白佛言：“世尊，慈无量心，有何等相？有何等体？何等因缘？何等果报？云何具足？”</p>
  <p>佛言：“善哉！善哉！善男子，能问如是甚深之义。”</p>
  <p>尔时，如来即入三昧，其三昧名调伏众生无所畏惧。入三昧已，从其肉髻放大光明，其光猛盛有种种色，遍照无量无边世界。复出妙音，而说偈言：</p>
  <p>“淤泥之中生芙蓉，　亦复生于种种华，</p>
  <p>众生以之供养佛，　并及一切诸天神。</p>
  <p>一切恶国亦如是，　生诸圣人大菩萨，</p>
  <p>能调难调不调众，　犹如众生华供养。</p>
  <p>娑婆世界恶土地，　释迦住中宣说法，</p>
  <p>若欲获得无量利，　应当往彼娑婆界。”</p>
  <p>无量世界所有众生，闻是偈已，各各供养其土世尊。既供养已，乘佛神力，悉来集会娑婆世界，至于佛所，头面礼拜，却坐一面。</p>
  <p>尔时，此界大宝坊中，无量众生具足弥满。是诸众生各作是念：“独我至此供养如来，独在佛前咨问正法，如来独为我一人说。”</p>
  <p>尔时，世尊告无胜意童子：“善男子，慈有三种：一、众生缘，二者、法缘，三者、无缘。善男子，众生缘者缘于五有。若有法行菩萨，欲得具足六波罗蜜、大慈大悲、菩萨十地，速得成就阿耨多罗三藐三菩提，转正法轮，调伏无量无边众生，令度无边生死大河，欲坏无量恶魔伴党，入大涅槃。如是菩萨，应当修集四无量心。应云何修？若菩萨摩诃萨，为下方众生乃至上方一切众生，修集是慈，视诸众生如父如母，如师和尚，如佛世尊、声闻、缘觉，尔时应作如是思惟：‘若有众生，横于我所起诸恶事，菩萨尔时应作是念：若我瞋是恶众生者，则为十方诸佛所见，是大可耻，当见呵责。云何是人为阿耨多罗三藐三菩提，而自不能调伏其心？譬如有人无有脚足而欲趣彼郁单曰土，如无目者而欲读书，如无手者而欲执作；远离慈心，而欲获得阿耨多罗三藐三菩提者，亦复如是。若不能断如是瞋心，尚不能得声闻菩提，何况阿耨多罗三藐三菩提？若我不能调伏自心，当为诸佛、声闻、缘觉、天龙八部之所呵责。若我不能调伏自心，当得大罪受地狱苦，不得现在、未来利益，是故应当修集慈心。’复作是念：‘若有于我已作诸恶，始作欲作，或以恶事加于我亲，以利养事益于我怨，亦复如是。’如是观已，菩萨先于一方众生，修集慈心；二三四方、四维、上、下，亦复如是。善男子，是名菩萨慈缘众生。”</p>
  <p>尔时，会中有一天子，名曰明星，白佛言：“世尊，若菩萨摩诃萨，初修慈心，如是慈心有何等果？为是现在，为在未来，具足成就几所福德？世尊，如是菩萨修集慈心，颇复当堕三恶道不？”</p>
  <p>佛言：“善哉！善哉！善男子，汝已于昔供养恭敬无量诸佛，是故今能发如是问。已种善子善根坚固，无量世中修集慈心，不与声闻、辟支佛共，为欲利益无量众生，是故今者能作是问。善男子，谛听！谛听！今当为汝分别解说。若有菩萨，能如我先所说修慈，是人则得卧安、寤安、不见恶梦，资生所须无所乏少，诸天守护，人天乐见，不闻恶声，身不恶病，常乐寂静勤行精进，乐受正法知见无我，常为国主、沙门、梵志、男女大小乃至鸟兽之所供养，亲近善友，所谓声闻、缘觉、诸佛菩萨，乐行惠施能度众生，所有善心不为三毒之所破坏，善名好誉流布四方，能疗众生所有恶病，能令众生远离众苦，能解众生一切系缚，能调众生诸恶烦恼，能坏一切恶邪异见，能与众生信心、念心、大智慧心，心住大乘无能倾动，不随他语，能坏众生身口意恶，能灭众生三种障业，唯除五逆、诽谤正法贤圣之人、劫招提僧物。</p>
  <p>“善男子，菩萨若能如是修慈，当舍命时，面见十方诸佛世尊手摩其头。佛手触故心则欢喜，心欢喜故，寻得往生其佛国土，亦闻如是善妙之言，所谓：‘莫生怖畏！莫生怖畏！汝是修慈纯善之人，定当得生净佛世界，觐见无量诸佛世尊，离三恶道，必入涅槃，亦闻法缘、无缘之慈，亦得具足四无量心，乃至获得阿耨多罗三藐三菩提。’”</p>
  <p>尔时，明星天子闻是法时，于诸禅定出入自在。无胜意童子白佛言：“世尊，如是天子，以何力故，于禅定中速入速出？”</p>
  <p>佛言：“善男子，是天子者，已于无量诸如来所，植诸善根，无量世中修法缘慈。本愿力故生四天处，在日天前十千由旬，所住宫殿纵广三万二千由旬，琉璃所成，前后左右满十由旬，诸天男女而共围绕。是人在中，离其眷属三由旬所，独坐宝床，出入禅定一日一夜，此四天下有八十天处、六十龙处、四阿修罗处、四迦楼罗处、五十二紧那罗处、四十六摩睺罗伽处、八拘办荼处、三十富饿鬼处、三十毗舍遮处，于如是处，悉能调伏如是众生。以本愿力故，往昔发愿：‘此阎浮提夜五分过，余一分在，当在日前十千由旬，先当破坏阎浮提闇而作明相。若阎浮提诸善众生，欲度生死修禅定者，当为是人除去睡眠，施其念力。若欲见我，我当于梦现作和尚、师长、父母。若有凡夫修集外道，我当破坏其人邪心，示以正道。若有众生，于世间事及出世事生懈怠者，睹见我已，除去懈怠，勤修事业。若有众生迷失正路，得见我时则还见道。若有众生身遇重病，得见我者苦痛休息，身得安眠受大快乐。若有老人，身受众苦，心多忘误，得见我者还得念心。然我出时，能令众生系心念善。若有众生命将欲尽，最后一念，我当为说大乘经典，彼既闻已面见佛像，舍身得生净佛世界。若有欲求辟支佛者，我当为说辟支佛乘。若有欲求声闻乘者，我亦当为说声闻乘。若有众生有三恶业，闻我说法恶业即灭。’世尊，我先行于阎浮提国，然后次行于瞿陀尼，瞿陀尼后次郁单曰，郁单曰后次弗婆提，以如是等本愿力故，常得修行六波罗蜜，乃至得成阿耨多罗三藐三菩提。”</p>
  <p>尔时，明星天子白佛言：“世尊，我今为欲利益一切众生故，说此陀罗尼：</p>
  <p>“庐遮罗(一)　卢遮那(二)　卢遮那(三)　娑罗叉喽(四)　娑罗叉喽(五)　娑罗叉莎(六)　阿嘙呵呵(七)　阿嘙特荼(八)　阿婆阇婆(九)　阿婆叉那(十)　阿叉叉叉叉(十一)　富罗婆逻(十二)　阿婆叉叉(十三)　阇婆阇婆(十四)　摩呵迦波(十五)　阿婆阿婆摩呵娑摩(十六)　频豆(十七)　娑阇羯波(十八)　阿鞾(十九)　阿鞾(二十)　呵呵尼摩(二十一)　沫逻娑律阇(二十二)　迦留那阇逻(二十三)　莎呵(二十四)。</p>
  <p>“世尊，若有比丘、比丘尼、优婆塞、优婆夷，若男若女、若大若小，若有至心念我事者，是人则得净于诸业，神通、施、戒、忍辱、精进、禅定、智慧，解脱、佛土、四无碍智，如是诸人不得成就如是事者，我则欺诳十方诸佛，于未来世，亦莫令我得阿耨多罗三藐三菩提。”</p>
  <p>尔时，无胜意童子白佛言：“世尊，他方佛土所有人民，常作是言：‘娑婆世界杂秽不净，然我今者常见清净。’”</p>
  <p>佛言：“如是，如是，善男子，如汝所说。又此世界诸菩萨等，或作天像调伏众生，或作龙像、或作鬼像、或阿修罗像、或迦楼罗像、或紧那罗像、或摩睺罗像、或夜叉像，或拘办荼像、毗舍阇像、薜荔陀像、人像、畜生像、鸟兽之像，游阎浮提，教化如是种类众生。善男子，若为人天调伏众生，是不为难；若为畜生调伏众生，是乃为难。</p>
  <p>“善男子，阎浮提外，南方海中有琉璃山，名之为潮，高二十由旬，具种种宝。其山有窟名种种色，是昔菩萨所住之处，纵广一由旬，高六由旬，有一毒蛇在中而住，修声闻慈。复有一窟名曰无死，纵广高下亦复如是，亦是菩萨昔所住处，中有一马修声闻慈。复有一窟名曰善住，纵广高下亦复如是，亦是菩萨昔所住处，中有一羊修声闻慈。其山树神名曰无胜，有罗刹女名曰善行，各有五百眷属围绕，是二女人常共供养如是三兽。</p>
  <p>“善男子，阎浮提外西方海中有玻瓈山，高二十由旬。其山有窟，名曰上色，纵广高下亦复如是，亦是菩萨昔所住处，有一猕猴修声闻慈。复有一窟名曰誓愿，纵广高下亦复如是，亦是菩萨昔所住处，中有一鸡修声闻慈。复有一窟名曰法床，纵广高下亦复如是，亦是菩萨昔所住处，中有一犬修声闻慈。中有火神，有罗刹女，名曰眼见，各有五百眷属围绕，是二女人常共供养是三鸟兽。</p>
  <p>“善男子，阎浮提外北方海中有一银山，名菩提月，高二十由旬。中有一窟名曰金刚，纵广高下亦复如是，亦是菩萨昔所住处，中有一猪修声闻慈。复有一窟名香功德，纵广高下亦复如是，亦是菩萨昔所住处，中有一鼠修声闻慈。复有一窟名高功德，纵广高下亦复如是，亦是菩萨本所住处，中有一牛修声闻慈。山有风神名曰动风，有罗刹女名曰天护，各有五百眷属围绕，是二女人常共供养如是三兽。</p>
  <p>“善男子，阎浮提外东方海中有一金山，名功德相，高二十由旬。中有一窟名曰明星，纵广高下亦复如是，亦是菩萨昔所住处，有一师子修声闻慈。复有一窟名曰净道，纵广高下亦复如是，亦是菩萨昔所住处，中有一兔修声闻慈。复有一窟名曰喜乐，纵广高下亦复如是，亦是菩萨昔所住处，中有一龙修声闻慈。山有水神名曰水天，有罗刹女名修惭愧，各有五百眷属围绕，是二女人常共供养如是三兽。</p>
  <p>“是十二兽，昼夜常行阎浮提内，天人恭敬，功德成就，已于诸佛所发深重愿，一日一夜，常令一兽游行教化，余十一兽安住修慈，周而复始。七月一日鼠初游行，以声闻乘教化一切鼠身众生，令离恶业劝修善事；如是次第至十三日，鼠复还行。如是乃至尽十二月，至十二岁，亦复如是，常为调伏诸众生故。善男子，是故此土多有功德，乃至畜生亦能教化，演说无上菩提之道。是故他方诸菩萨等，常应恭敬此佛世界。”</p>
  <p>尔时，会中有一优婆塞，名曰净德，白佛言：“世尊，我今可得睹见如是十二兽不？”</p>
  <p>“善男子，若有比丘、比丘尼、优婆塞、优婆夷，欲得睹见是十二兽，欲得大智、大念、大定、大神通力，欲受一切所有典籍四无量心，欲行正道得奢摩他，欲得寂静，欲增善法。是人当以白土作山，纵广七尺，高十二尺，种种香涂，金薄薄之，四边周匝二十尺，所散瞻婆华当以铜器盛，诸种种非时之浆置之四面，清净持戒，日三洗浴，敬信三宝，离山三丈，正东向立，诵如是咒：</p>
  <p>“战阿罗呵(一)　修利虵比摩(二)　其罗贬(三)　佛巳牟逻(四)　若虵牟逻(五)　阿呵希(六)　婆呵啰希(七)　若虵呵希(八)　萨婆复多呵(九)　梨咃婆呵休(十)　摩沙车婆牟梨(十一)　迦嘙浮(十二)　逻奢浮(十三)　修逻虵牟(十四)　呿迦那(十五)　摩希叉婆(十六)　迦婆摩呵(十七)　阿叉比婆逻(十八)　多波比婆(十九)　沙持因持利虵鞞婆(二十)　阿阇牟他婆(二十一)　婆卢婆叉(二十二)　盘陀哆(二十三)　遮罗叉婆希(二十四)　呵迦比牟(二十五)　哆比勒搜(二十六)　散遮勒搜(二十七)　嘙婆浮(二十八)　娑逻嘙叉搜(二十九)　佛巳遮(三十)　哆莎赖沙(三十一)　陀叉逻莎(三十二)　波利波遮(三十三)　修罗修(三十四)　搜婆莎弥(三十五)　希逻(三十六)　嘙逻牟娑逻娑(三十七)　牟娑逻私(三十八)　逻婆逻娑(三十九)　频婆思逻娑(四十)　嘙嘙逻娑(四十一)　陀摩卢遮那逻娑(四十二)　富囊挫兰呵逻娑(四十三)　首阤卢遮那逻娑(四十四)　嘙摩摩逻娑(四十五)　比摩卢遮那呿伽(四十六)　萨颠摩逻娑(四十七)　阿利那遮那耨耨(四十八)　比摩牟(四十九)　婆罗呵芒嘙呵逻私葂葂(五十)　阿由比目醯(五十一)　牟尼逻提致沙(五十二)　莎呵(五十三)。</p>
  <p>“住十五日，当于山上见初月像，尔时则知见十二兽，见已所愿随意即得。善男子，若能如是修行苦行，即得眼见是十二兽。”</p>
  <p>尔时，净德优婆塞语明星菩萨言：“善男子，汝能教化调伏众生，云何调伏？为以身耶？口耶？意耶？”</p>
  <p>“善男子，我非身、口，唯以心业。”</p>
  <p>“善男子，若是心业，为过去耶？未来耶？现在乎？”</p>
  <p>“善男子，亦非去来，唯是现在，制限在心不令作恶。”</p>
  <p>“善男子，汝犹不能令现在心获得解脱，云何而能调伏众生？”</p>
  <p>明星答言：“我今受持四无碍智净目持力故，能调伏一切众生。”</p>
  <p>净德言：“四无碍智净目持者，亦复不能调伏众生。何以故？无觉观故，云何而言能调众生？”</p>
  <p>“善男子，我今问汝，随意见答。善男子，摄入系缚、解脱清净道及寂静，虽复平等亦不平等。如是平等及不平等，何因缘生？何因缘出？何因缘增长？汝宁不知乎？”</p>
  <p>净德答言：“善男子，如是等事，因我我所生、出、增长。”</p>
  <p>明星菩萨言：“善男子，是我我所何因缘生？”</p>
  <p>“善男子，是我我所，风因缘生。”</p>
  <p>明星菩萨言：“风住何处？”</p>
  <p>“善男子，风住虚空。”</p>
  <p>又问：“虚空为何所住？”</p>
  <p>答言：“虚空住于至处。”</p>
  <p>又问：“至处复何所住？”</p>
  <p>答言：“至处何处住者不可宣说。何以故？远离一切诸处所故，一切处所所不摄故，非数非称不可量故。非觉非观，非有非无，非行非生，非出非灭，非有增长，非字非念，非作非受，非闇非明，非增非减，非壮非老，真实之性是一切法无挂碍门，是故至处无有住处。”</p>
  <p>明星菩萨言：“善男子，如是即是四无碍智净目陀罗尼。若有菩萨修集如是陀罗尼者，一切烦恼则为烂败入法缘慈，一切法中无有疑心。”</p>
  <p>说是法时，十方世界无量众生得法缘慈，无量众生得近四无碍智净目陀罗尼。</p>
  <p>尔时，世尊赞是二人：“善哉！善哉！善男子，能如法问，能如法答。是陀罗尼因缘力故，四天王等，于我灭后能守护法。”</p>
</body></html>