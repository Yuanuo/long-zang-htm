<!DOCTYPE html>
<html>
<head>
  <meta charset="utf-8"/>
  <meta name="author" content="昙无谶/北凉"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>大方等大集经卷第一</title>
</head>
<body>
  <h1 class="head">大方等大集经卷第一</h1>
  <h2>序品第一</h2>
  <p>如是我闻：一时，佛在王舍城耆阇崛山中，往古诸佛本所住处大塔之中。诸大菩萨之所赞叹，其地洁净微妙最胜诸佛法座。诸天、龙、鬼、乾闼婆等常行称咏，又能增长无量善根，常有诸佛微妙光明，成就无量无边功德，具足诸佛所行之处。如来得成菩提道已，转妙法轮，调伏无量无边众生，于一切法而得自在。世尊逮得一切法中无碍智慧，能善分别一切众生诸根利钝，永断一切烦恼习气，不待庄严了知诸法。</p>
  <p>与大比丘僧六万八千，一切调伏断烦恼习气，皆是佛子善解深义，悉是福田能断诸有，得净戒果不生不灭。复有无量诸菩萨僧，具无碍智、甚深智、无知智，大慈大悲降注法雨，能施一切甘露法味；于诸众生等心如地，增长成就助菩提法，智慧光明能破黑闇，悉能照明善恶之道；能开众生善心莲华，能令众生善根成熟，增长善芽，干烦恼海，具智慧翼游空无碍；喻之如日，善能增损众生善恶；喻之如月，为诸善本如须弥山；至心寂静修行梵行，不为世论之所动转，安住无上出家之法，能见诸佛一切世界；积善法藏犹如大海，具足成就诸陀罗尼，寂静圣行及大慈悲，清净庄严定慧二目；久已远离深法怖畏，无量劫中所修菩提，未毕竟者终不休息，成就菩萨所有功德。其名曰：慧光无碍眼菩萨摩诃萨、见一切田庄严璎珞菩萨摩诃萨、不断如来性出世意菩萨摩诃萨、为诸众生示现细行神足菩萨摩诃萨、无量乐说无碍神足幢名称菩萨摩诃萨、净众光自在王菩萨摩诃萨、善能论解字义广说论义神足菩萨摩诃萨、无量功德智慧庄严住菩萨摩诃萨。如是等菩萨摩诃萨，常与如来同止共住，如来常为分别宣说菩萨所行法门之法。</p>
  <p>尔时，如来成得佛道，始十六年，广知众中多修梵行悉来大集，堪任受持菩萨法藏。尔时，如来即作是念：“我今当于如是无量象王众中宣说菩萨所行之法，先当示现诸佛如来大神通力，为诸菩萨令知诸佛深境界故。”尔时，世尊即入三昧，其三昧名佛境神通实见众生。以佛功德威神力故，于欲、色天二界中间出大坊庭，犹如三千大千世界，定慧二力之所成就，其处堪任佛所游居。复出大光其明清净，遍照十方诸佛世界，能令众生得知足心。于诸天宫最为殊胜，能劝十方放逸菩萨。其坊四匝白琉璃树，真金为墙，功德宝室，玛瑙垂檐，杂宝栏楯，白真珠网以覆其上，种种幡盖以为庄严，众香涂地，烧散杂香，十方世界众生所有上妙庄严悉于中现。安置无量百千万亿师子法座，其座各有无量杂色柔软敷具，能令众生欢喜爱乐。诸四天下各以七宝作四梯梐，金刚阶蹬广十由旬，如其行时出微妙音。如四天下，三千大千世界亦复如是。</p>
  <p>尔时，世尊从三昧起，大千世界六种振动，亦放无胜最大光明；即与声闻、菩萨大众，前后围绕欲往彼坊。一切诸天尊重赞叹，香华、伎乐、涂末烧香、曼陀罗华、摩诃曼陀罗华、曼殊沙华、摩诃曼殊沙华等以为供养，能动无量无边世界，光明遍照无不大明，示现诸佛神通福德。当尔之时，耆阇崛山一切大众忽然不现，蹬中阶节上升虚空。时，无量亿诸天龙等，及不护神、伎乐神、非天神、金翅鸟舞神、腹行神、嗜肉神、善饿鬼神、瓮耳鬼神、住厕罗刹、厌人鬼、能狂鬼、影鬼、产乳罗刹、持发鬼、常醉鬼，如是等众悉侍从佛，以天香华微妙天乐而供养之。</p>
  <p>尔时，四天王合掌长跪，以偈赞佛：</p>
  <p>“如来光明胜一切，　能坏三恶道黑闇，</p>
  <p>今我归依乐依止，　萨婆悉达无上尊！”</p>
  <p>时，四天王与诸天人，偈赞佛已，寻侍佛后。</p>
  <p>尔时，帝释与忉利天人，于其界次阶上见佛，以天香华、微妙伎乐而供养之，以偈赞佛：</p>
  <p>“如来具足六神通，　所得大悲无能胜，</p>
  <p>以佛功德严十方，　我今敬礼无与等！”</p>
  <p>时，帝释与忉利天，偈赞佛已，寻侍佛后。</p>
  <p>尔时，夜摩天王与夜摩天子，于其界次阶上见佛，以天香华、微妙伎乐而供养之，以偈赞佛：</p>
  <p>“无碍智慧无有边，　善解众生三世事，</p>
  <p>一心能知无量心，　是故稽首礼无上！”</p>
  <p>时，夜摩天王与夜摩天子，偈赞佛已，寻侍佛后。</p>
  <p>尔时，兜率天王与兜率天子，于其界次阶上见佛，以天华香、微妙伎乐而供养之，以偈赞佛：</p>
  <p>“佛知诸法如幻炎，　无受无作无字说，</p>
  <p>愍众故说不可说，　记说无我知法性。”</p>
  <p>时，兜率陀天王与兜率天子，偈赞佛已，寻侍佛后。</p>
  <p>尔时，化乐天王与善化乐天子，于其界次阶上见佛，以天华香、微妙伎乐而供养之，以偈赞佛：</p>
  <p>“如来具足得十力，　知诸法界如虚空，</p>
  <p>无色哀愍示形色，　其心平等视众生。</p>
  <p>如来常行世尊行，　为众生故行世行，</p>
  <p>开无分别诸法界，　我今敬礼非天人！”</p>
  <p>时，化乐天王与诸天子，偈赞佛已，寻侍佛后。</p>
  <p>尔时，他化自在天王与他化自在天子，于其界次阶上见佛，以天香华、微妙伎乐而供养之，以偈赞佛：</p>
  <p>“如戒而住寂静地，　修集无上三昧定，</p>
  <p>其智无碍无有边，　我礼毕竟解脱者！</p>
  <p>大慈大悲微妙语，　真实能知道非道，</p>
  <p>勇健精进力无胜，　我今敬礼无能动！</p>
  <p>常能修集三解脱，　无能称赞尽其德，</p>
  <p>乌虽不同金鸟飞，　亦能任力而游翔。</p>
  <p>我今如乌任力赞，　唯愿哀愍受微叹，</p>
  <p>不种不收其果实，　不赞如来无解脱。</p>
  <p>怜愍为叶智慧华，　三昧为须解脱敷，</p>
  <p>菩萨蜂王食甘露，　我今礼佛法莲华！</p>
  <p>大悲智慧光圆满，　能破众生无明闇，</p>
  <p>其戒清净众乐见，　我今敬礼佛法月！</p>
  <p>其心平等如虚空，　香涂割刺心无二，</p>
  <p>能净无量众生垢，　我今敬礼佛法河！”</p>
  <p>时，他化自在天王与诸天子，偈赞佛已，即寻佛后。</p>
  <p>诸天各各赞叹佛已，尔时如来示现无量神通道力，渐渐至彼七宝坊中。如四天下见佛上升，三千大千世界所见亦复如是。尔时，世尊至宝坊中升师子座，声闻、菩萨各各次第坐于宝座。</p>
  <p>尔时，世尊入佛三昧，其三昧名无碍解脱，一一毛孔放大光明，其数无量如恒沙等，照于东方无量世界，南西北方、四维、上、下亦复如是。地狱蒙光众苦得息，其余众生除贪恚痴，慈心相向如父如子。尔时，以佛功德力故，其光明中说如是偈，为劝放逸诸菩萨故：</p>
  <p>“如来精进无量边，　精进力过无量劫，</p>
  <p>谁能赞佛光明德？　唯有十方诸世尊！</p>
  <p>为劝十方诸菩萨，　乐于放逸不修禅，</p>
  <p>释迦如来放是光，　召诸菩萨集此界。</p>
  <p>成就具足佛十力，　能破世界诸魔王，</p>
  <p>世法不污如莲华，　是其光明无有量。</p>
  <p>如来转此无上轮，　诸天世人所不能，</p>
  <p>为诸众生转法轮，　如本十方佛所转。</p>
  <p>如来今者集大会，　难见犹如优昙华，</p>
  <p>若有信心成就者，　悉为听法至佛所。”</p>
  <p>是光明中所说偈颂遍告十方，劝喻一切诸菩萨等，振动一切世界大地，普施一切众生安乐，能净一切众生烦恼，破坏众生无明痴闇，能蔽一切天魔宫殿，光遍十方还从顶入。</p>
  <p>尔时，东方有佛世界，名无量功德宝聚神通；有佛世尊，号净大净光七菩提分宝华无断光王。彼有菩萨，名诸法自在功德华子，遇斯光已，与十恒河沙等诸大菩萨俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华而供养佛，即于佛前以偈赞曰：</p>
  <p>“一切功德到彼岸，　常为十方佛所称，</p>
  <p>无碍名号遍十方，　大慈大悲释师子。</p>
  <p>如来法界无差别，　为钝根者说差别，</p>
  <p>宣说一法为无量，　如大幻师示众事。”</p>
  <p>时，诸菩萨偈赞叹佛头面礼已，以己神力，于佛东边化作床座次第而坐。</p>
  <p>尔时，南方有佛世界，名曰佛光；有佛世尊，号无量功德宝。彼有菩萨名曰宝杖，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华而供养佛，即于佛前以偈赞曰：</p>
  <p>“大慈法云降法雨，　常说无常空无义，</p>
  <p>以八正水灭结火，　能长众生诸善根。</p>
  <p>佛光能破无明闇，　能诲放逸诸菩萨，</p>
  <p>能焦三有诸爱种，　能示真实道非道。”</p>
  <p>时，诸菩萨偈赞叹佛头面礼已，以己神力，于佛南边化作床座次第而坐。</p>
  <p>尔时，西方有佛世界，名曰光明，佛号普光。彼有菩萨名称力王，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈赞曰：</p>
  <p>“于无量劫发善愿，　是故得身净无漏，</p>
  <p>如来行业如虚空，　无碍音声遍十方，</p>
  <p>如来梵声如雷音，　此声无业非因出，</p>
  <p>无听无受无众生，　大悲何故音声说！”</p>
  <p>时，诸菩萨偈赞叹佛头面礼已，以己神力，于佛西边化作床座次第而坐。</p>
  <p>尔时，北方有佛世界，名宝庄严，佛号无量功德庄严。彼有菩萨名大海智，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈叹曰：</p>
  <p>“如来无上金光明，　能坏一切世间闇，</p>
  <p>若有众生遇斯光，　遇者悉能坏烦恼。</p>
  <p>设身高出大千界，　神通道力无边际，</p>
  <p>是人不能见顶相，　大悲旷世造何业。”</p>
  <p>时，诸菩萨偈赞叹佛头面礼已，以己神力，于佛北边化作床座次第而坐。</p>
  <p>尔时，东南方有佛世界，名曰无忧，佛号能坏一切闇。彼有菩萨名无胜光，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈赞曰：</p>
  <p>“无量界入一毛孔，　亦不娆害诸众生，</p>
  <p>如来境界无知者，　是故神通难思议。</p>
  <p>能令一身作无量，　而其真身无增减，</p>
  <p>虽为众生现神变，　然其内心无憍慢。”</p>
  <p>时，诸菩萨偈赞叹佛头面礼已，以己神力，于佛东南化作床座次第而坐。</p>
  <p>尔时，西南方有佛世界，名曰善见，佛号心平等。彼有菩萨名大悲心，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈赞曰：</p>
  <p>“无量世中护禁戒，　犹如牦牛爱其尾，</p>
  <p>见有毁戒生悲心，　亦不憍慢赞己身。</p>
  <p>如来之心如须弥，　十方邪见不能动，</p>
  <p>智慧甚深无得底，　犹如大海难思议。</p>
  <p>佛自解脱一切有，　亦令苦缚得解脱，</p>
  <p>所得解脱实无差，　随道行时有别异。”</p>
  <p>时，诸菩萨偈赞叹佛头面礼已，以己神力，于佛西南化作床座次第而坐。</p>
  <p>尔时，西北方有佛世界，名曰坏闇，佛号大神通王。彼有菩萨名曰宝网，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈赞曰：</p>
  <p>“如来世尊犹如幻，　而为众生说幻事，</p>
  <p>宝无真物故名幻，　无有众生说众生。</p>
  <p>如人梦中见诸色，　寤已真实无色相，</p>
  <p>为度众生示世行，　如来真实无世行。”</p>
  <p>时，诸菩萨偈赞叹佛头面礼已，以己神力，于佛西北化作床座次第而坐。</p>
  <p>尔时，东北方有佛世界，名曰净住，佛号心同虚空。彼有菩萨名无边净意，遇斯光已，即与十恒河沙等诸菩萨众俱共发来，至娑婆世界，见释迦牟尼佛，头面作礼，右绕万匝，以妙香华供养于佛，复于佛前以偈赞曰：</p>
  <p>“佛知甚深诸法界，　常乐寂静修无想，</p>
  <p>及知众生诸心想，　亦说诸法如虚空，</p>
  <p>住一心中知三世，　亦复能知种种业，</p>
  <p>不生心想众生想，　无量世修无相想。”</p>
  <p>时，诸菩萨偈赞叹佛头面礼已，以己神力，于佛东北化作床座次第而坐。</p>
  <p>尔时，下方有佛世界，名曰乐光，佛号宝优钵华。彼有菩萨名庄严乐说，遇斯光已，即与十恒河沙等诸大菩萨俱共发来，至娑婆世界，见释迦牟尼佛，头面礼敬，右绕万匝，以妙香华而供养佛，复于佛前以偈赞曰：</p>
  <p>“无量智者佛真子，　数如十方微尘等，</p>
  <p>于无量劫咨问佛，　不尽如来一字义。</p>
  <p>是故如来智无边，　功德总持亦如是，</p>
  <p>名称力势无边际，　犹如大海十方界。”</p>
  <p>时，诸菩萨偈赞叹佛头面作礼，以己神力，于如来下方化作床座次第而坐。</p>
  <p>尔时，上方有佛世界，名璎珞庄严，佛号大名称。彼有菩萨名一切法神通王，遇斯光已，即与十恒河沙等诸菩萨众俱共发来，至娑婆世界，见释迦牟尼佛，头面礼敬，右绕万匝，以妙香华而供养佛，即于佛前以偈赞曰：</p>
  <p>“佛身身业无边际，　心口及业亦如是，</p>
  <p>唯佛能知佛三业，　余不知如虚空边。</p>
  <p>如来无师无教者，　是故众生称大师，</p>
  <p>诸佛法界叵思议，　菩提法轮入涅槃。”</p>
  <p>时，诸菩萨偈赞叹佛头面礼已，以己神力，于佛上方化作床座次第而坐。</p>
  <p>尔时，一念中间十方无量诸大菩萨，一时云集大宝坊中。尔时，世尊即从三昧安详而起，謦欬之声彻于十方，一切众生悉得闻之，闻已即于佛法僧宝生信敬心。十方世界所有比丘、比丘尼、优婆塞、优婆夷，若人非人，闻佛声已身心寂静，以佛功德威神力故，悉得睹见宝阶梯蹬，于一念顷悉蹬宝阶至宝坊中，各随其位次第而坐。诸梵天人亦闻其音，梵天、大梵天、梵师天、梵众天、光天、少光天、无量光天、净天、少净天、无量净天、无云天、福德天、广果天、无诳天、无热天、善见天、乐见天、阿迦尼吒天，亦一念顷俱至宝坊，见佛世尊头面礼已，次第而坐化作床座。</p>
  <p>尔时，世尊见诸大众皆已集会，放眉间光，其光名曰示菩萨力，绕诸菩萨七匝已，于诸菩萨顶髻而入。尔时，会中有一菩萨，名诸法自在功德华子，即入三昧，其三昧名璎珞庄严；以三昧力故，于宝坊中出师子座，座高八万亿多罗树，七宝庄严散种种华，为诸众生之所乐见，能净一切众生之心。尔时，诸法自在功德华子菩萨摩诃萨，化作如是师子座已，从其三昧安详而起，合掌恭敬，头面作礼，即于佛前以偈赞曰：</p>
  <p>“日月光明坏现冥，　佛光能坏三世闇，</p>
  <p>如来具足神通力，　胜于一切诸天光。</p>
  <p>佛了法界无觉知，　如幻水月无去来，</p>
  <p>无生无受无作者，　真实知已为众说。</p>
  <p>知色心中无色心，　方便为众说色心，</p>
  <p>如来神通犹如幻，　知诸法界亦复然。</p>
  <p>一切众生心常净，　或时为客烦恼污，</p>
  <p>诸佛如来得解脱，　示现神通等如幻。</p>
  <p>虚空无地无住处，　如来之心亦如是，</p>
  <p>为众故升师子座，　如先诸佛说甘露。</p>
  <p>一切大众无去来，　亦无听说无受者，</p>
  <p>诸法悉皆如虚空，　唯愿开阐真实界。</p>
  <p>世尊受我师子座，　愿为众生师子吼，</p>
  <p>愍众故演梵音声，　炽然智灯破痴闇。</p>
  <p>十方诸来听法众，　悉来集会此宝坊，</p>
  <p>愿佛当施大法施，　破无量世贫穷际。”</p>
  <p>尔时，世尊以大慈悲怜愍诸法自在功德华子菩萨摩诃萨，升其所奉师子宝座，欲说一切诸菩萨行无碍法门，具足一切佛法十力、四无所畏，入一切法自在陀罗尼法门，入四无碍智法门，入大神通法门、不退转法轮、不退住处，摄一切乘具一切法界无分别法界，善知一切众生心根，法界真实坚固难沮，能坏一切四魔怨仇，调伏一切恶见烦恼，获得不共善权方便，得大平等心无二故，一切诸佛等入之处无挂碍处，说一切法悉真实故，演说诸法非觉非非觉故，十二因缘平等相观故，具足智慧大庄严故，庄严佛身佛音声故，无尽念意行智慧故，演说真实四圣谛故，能令声闻身心净故，令辟支佛坐绍位床故，大乘菩萨得法自在故，广宣诸佛所有功德故，解说宣示一佛法故，说诸菩萨大功德故，裂诸众生疑网心故，摧灭一切恶邪论故，增长如来佛正法故，显示众生佛神力故，以如是等诸因缘故，如来升于师子宝座。</p>
  <p>尔时，宝杖菩萨承佛神力，入佛璎珞庄严三昧；以三昧力故，能令大众悉得种种璎珞庄严。时，称力王菩萨复承佛神力，入莲华三昧；以三昧力故，悉令大众皆得妙华，供养于佛及诸菩萨。时，大海慧智菩萨亦承佛神力，入妙香三昧；以三昧力故，能令大众皆得妙香，供养于佛及诸菩萨。时，宝网菩萨亦承佛力，入光明三昧；以三昧力故，悉令大众身得光明。时，悲心菩萨亦承佛神力，入无瞬三昧；以三昧力故，悉令大众仰瞻如来目未曾瞬。时，无边净意菩萨亦承佛神力，入喜三昧；以三昧力，悉令大众喜乐听法。时，庄严乐说菩萨亦承佛神力，入寂静意三昧；以三昧力，悉令大众远离五盖。时，一切法神足王菩萨亦承佛神力，入不忘三昧；以三昧力，悉令大众专念菩提，心不忘失。时，勇健菩萨亦承佛神力，入无胜三昧；以三昧力，悉令大众摧伏诸魔。</p>
  <p>时，破魔菩萨亦承佛神力，入坏魔三昧；以三昧力，召此三千大千世界一亿魔王，来集宝坊至于佛所，头面作礼，合掌恭敬，咸作是言：“唯愿如来，广为众生开甘露门！我等皆因破魔菩萨威神力故，当得远离一切魔业，于诸大众心无妨碍。”</p>
  <p>佛言：“善哉！善哉！善男子，汝等今已得离魔业；以是因缘，于未来世复当得离一切魔业。善男子，譬如一处百年闇室，一灯能破；汝等亦尔，无量世中无明黑闇，今日能破。如日月宝光，住信、戒、施、慧、禅定亦尔。善男子，汝等今者请佛说法，以是因缘，汝等当得破无明闇，为诸众生作智慧明。”</p>
  <p>尔时，众中有一菩萨名法自在王，白佛言：“世尊，如来境界不可思议。何以故？如来发心将欲说法，能令一切大众云集！为菩提故作大庄严大法神通，无量世间得大名称，身心寂静获得解脱，及得不可思议法界十方诸佛之所赞叹，具足一切十波罗蜜，成就通达善权方便，能裂一切诸魔疑网，能灭众生恶邪诸论，能善分别一切法界，逮得具足无碍智慧，具念意行智慧勇健，具足获得四无碍智，善知众生诸根利钝，知众生界随意说法，常能宣说清净法界，善解一切方俗之言，能得一切清净梵音，具足成就慈悲之心，诸邪异见不能令动，不可破坏如金刚山，具修三相建立法幢，已渡甚深十二因缘河，断断常见能调大众，无量劫中得不可思议法聚，能疗众病如大医王，闻深法已不生怖畏，三十二相、八十种好庄严其身，具足成就三十七品及八解脱，身口意业纯善无杂，能令众生悉来听法，世间之法所不能污，常受安乐常修法界，惠施法宝于法无厌，于诸有法心不染著，犹如莲华尘水不染，明胜诸光智深如海，绍三宝性调众生界，能开佛藏护持佛法，具足无量功德智慧，无量劫中修集庄严无量功德，常欲获得一行之心一色一处，具如是等功德菩萨悉来集会。</p>
  <p>“唯愿如来，说菩萨行无碍法门，利益过去、未来、现在诸菩萨等，令初发心得不退故，久发心者得增长故，行菩提道得净意故，不退菩萨学佛法故，一生菩萨璎珞庄严故，后身菩萨得阿耨多罗三藐三菩提故，定性众生增长因缘故，未定性者作因缘故，未入佛法者令得入故，已入佛法者敬佛法故，乐三乘者说一乘故，施于世间人天乐故。世尊，如来出世，有如是等不可思议事。世尊，今此大众一一菩萨，悉能示现诸大神通，是故诸佛及诸菩萨不可思议。</p>
  <p>“世尊，云何众生无明爱重，虽见菩萨如是神通，而故生于声闻、缘觉卑下之心？世尊，菩萨初发菩提心时，已胜一切声闻、缘觉。世尊，譬如有人舍诸琉璃，取于水精；一切众生亦复如是，舍于大乘，喜乐声闻、辟支佛乘。若有众生已发欲发阿耨多罗三藐三菩提心者，如是之人悉当获得如是功德。”</p>
  <p>尔时，会中有三十亿那由他百千万亿众生天与人，发阿耨多罗三藐三菩提心。</p>
  <h2>陀罗尼自在王菩萨品第二之一</h2>
  <p>尔时，世尊知诸菩萨悉已大集，作是思惟：“今日如是善丈夫等，咸欲得知诸法实义，能持如来甚深法藏，欲得闻受诸菩萨行无碍法门。”寻放眉间白毫光明，名无所畏，绕诸大众满七匝已，于陀罗尼自在王菩萨顶上而入。</p>
  <p>尔时，陀罗尼自在王菩萨，承佛神力，化作宝盖，犹如三千大千世界，七宝庄严，以覆如来宝座之上，头面作礼，合掌长跪，说偈赞佛：</p>
  <p>“如来于法得自在，　其光能破世间闇，</p>
  <p>世尊佛眼无挂碍，　能见诸法真实义。</p>
  <p>具足无量诸功德，　无师独悟诸法界，</p>
  <p>如来放光为众生，　今入我身何因缘？</p>
  <p>我本所知念不明，　陀罗尼根亦如是，</p>
  <p>此光今来入我身，　了了得知诸法界。</p>
  <p>身心获得大清净，　受乐无上无有边，</p>
  <p>我今已知佛境界，　亦得乐说无碍辩。</p>
  <p>十方诸佛亲近难，　愚者不能师事之，</p>
  <p>我今承佛神力故，　欲少发问利众生：</p>
  <p>何因缘发菩提心？　复以何义佛出世？</p>
  <p>何缘放光遍十方？　复以何因示神通？</p>
  <p>何缘佛为众授记？　愿为大众分别说。</p>
  <p>今此大众胜无上，　悉能受持佛法界，</p>
  <p>此众无魔及魔业，　唯有开示佛法藏。</p>
  <p>我智浅近有边崖，　何能咨请无上尊？</p>
  <p>今问如来无边智，　云何得知诸方便？</p>
  <p>愿今教诲诸弟子，　我学已得法自在，</p>
  <p>得已能施大法雨，　当报十方诸佛恩。</p>
  <p>“世尊，诸佛如来不可思议，菩萨所行无有边际，是故我今欲问如来无上法王大慈悲聚，为利众生问甚深义：云何名为菩萨之行？以何璎珞庄严菩萨，能令菩萨所行清净？云何能坏愚痴诸闇？云何能断疑网之心？云何菩萨为诸众生修慈悲心？云何菩萨拥护众生？云何菩萨真实能修菩萨之业善业不诲业？唯愿如来哀愍宣说！又此大众利根智慧，能解佛语能知法界，能达菩萨所行无碍法门，能坏一切魔及魔业，破大疑心能解诸佛甚深境界，知众生界众生心性，能见无量诸佛世界，能护如来无上正法，能于诸法得大自在。”</p>
  <p>尔时，佛赞陀罗尼自在王菩萨言：“善哉！善哉！善男子，能问如来甚深之义！能善行佛无量行者，乃能如汝发斯深问。汝今至心，当为汝说。菩萨若能成就具足如是功德，当于诸法得大自在。”</p>
  <p>“世尊，今正是时，唯垂宣说。”</p>
  <p>佛言：“善男子，菩萨有四璎珞庄严：一者、戒璎珞庄严，二者、三昧璎珞庄严，三者、智慧璎珞庄严，四者、陀罗尼璎珞庄严。</p>
  <p>“戒璎珞庄严有一种，谓于众生无有害心。菩萨若无恶害之心，一切众生常所乐见。复有二种：一者、闭塞恶道，二者、能开善门。复有三种：一者、身净，二者、口净，三者、意净。复有四种：一者、所求悉得，二者、所愿具足，三者、所愿成就，四者、所欲能作。复有五种：一者、信，二者、戒，三者、定，四者、念，五者、慧。复有六种：一、不破戒，二、不漏戒，三、不杂戒，四、不悔戒，五、自在戒，六、无属戒。复有七种，所谓七净：一者、施净，二者、忍净，三者、精进净，四者、禅定净，五者、智慧净，六者、方便净，七者、善方便净。复有八种，谓八具足：一者、无作具足，二者、地具足，三者、不忘心具足，四者、不缓具足，五者、诸根具足，六者、佛世具足，七者、离难具足，八者、善友具足。复有九种：一者、不动，二者、不畏，三者、定智，四者、寂静，五者、至心，六者、清净，七者、结缓，八者、调心，九者、住调伏地。复有十种：一者、净身，为三十二相故；二者、净口，为言无二故；三者、净意，为解脱故；四者、净田，为令众生福德增故；五者、净心，为调众生故；六者、净有，为行化众生故；七者、菩萨名净，为得如来诸功德故；八者、净慧，大神通故；九者、净方便，破诸魔众故；十者、净戒，为不共法故。善男子，如是等事，名戒璎珞庄严。</p>
  <p>“三昧璎珞庄严有一种，所谓为诸众生修集慈心。复有二种：一者、质直，二者、柔软。复有三种：一、不虚诳，二、不粗犷，三、不邪谄。复有四种：一者、不爱行，二者、不瞋行，三、不畏行，四、不痴行。复有五种，所谓远离五盖三昧。复有六种，所谓修集六念三昧。复有七种，所谓修集七觉三昧。复有八种，所谓修集八正三昧。复有九种：一者、菩萨修集菩提心及大慈悲心，于一切无量众生修集念心，远离恶欲不善之法，有觉有观寂静喜乐得初禅；二者、远离觉观内得喜心，至心思惟无觉无观，定生喜乐得第二禅；三者、离喜修舍具足念心，无有放逸身受安乐得第三禅；四者、远离苦乐灭忧喜心，非苦非乐修集舍念，寂静念得第四禅；五者、远离色相，修无量空相；六者、远离空相，修无量识相；七者、远离识相，修无所有相；八者、远离无所有相，修非想非非想相；九者、虽未成就善方便智，以三昧力教化众生。复有十种：一者、观法无有错谬，二者、具足成就舍摩他，三者、精进无有休息，四者、善能了知时节，五者、至心受持善法，六者、寂静其心，七者、观身，八者、常观法界，九者、心得自在，十者、获得圣性。是名三昧璎珞庄严。</p>
  <p>“善男子，智慧璎珞庄严有一种，所谓心无疑网。复有二种：一者、远离疑心，二者、远离瞋心。复有三种：一者、远离无明，二者、破无明[谷-禾+卵]，三者、作大光明。复有四种：一者、知苦，二者、断集，三者、证灭，四者、修道。复有五种：一者、戒众清净，二者、定众清净，三者、慧众清净，四者、解脱众清净，五者、解脱知见众清净。复有六种：一者、净檀波罗蜜有三种：一者、内净观法如幻，二者、众生净观之如梦，三者、菩提净不求果报。二者、净尸波罗蜜有三种：一者、观身如影，二者、观口如响，三者、观心如幻。三者、净羼提波罗蜜有三种：一者、闻毁不瞋，二者、闻赞不喜，三者、若被割截及夺命时能观法界。四者、净毗梨耶波罗蜜复有三种：一者、不想，二者、坚固，三者、不见法相。五者、净禅波罗蜜有三种：一者、不著诸法，二者、心不退转，三者、所缘清净。六者、净方便波罗蜜有三种：一者、摄取众生，为解脱故；二者、净陀罗尼，为持法故；三者、所愿清净，为净佛土故。复有七种：一者、修四念处不取不著，二者、修四正勤不出不灭，三者、修四神足身心清净，四者、修于五根知根无根，五者、修于五力能破烦恼，六者、修菩提分知法界真实，七者、修集圣道无有去来。复有八种：一者、修定，为毕竟净故；二者、修智，为坏闇故；三者、修知阴智，为知法众故；四者、修知界智，为解法界等虚空故；五者、修知入智，为知法性平等故；六者、修知十二因缘智，观无我、无我所故；七者、修观谛智，坏四倒故；八者、修集分别知法界智，为知真实故。复有九种：一者、观无常想，二者、观无常苦想，三者、观苦无我想，四者、观食不净想，五者、观于世间不可乐想，六者、观诸生死多过患想，七者、观解脱想，八者、观离贪想，九者、观于尽想。复有十种：一者、观于诸法犹如幻想，二、如梦想，三、如炎想，四、如响想，五、如芭蕉树想，六、如水中月想，七、如影想，八者、观于法界无增减想，九者、观诸法界无有去住，十者、观于无为无有生灭。是名为慧璎珞庄严。</p>
  <p>“善男子，陀罗尼璎珞庄严有一种，所谓念心。复有二种：一者、先受，二者、毕竟能持。复有三种：一者、知义，二者、知字，三者、知说。复有四种：一者、正语，二者、了语，三者、无碍语，四者、不谬语。复有五种。所谓五依：一者、依义不依于字，二者、依智不依于识，三者、依了义经不依不了义经，四者、依法不依于人，五者、依出世不依于世。复有六种：一者、如说而持，二者、所言诚实，三者、发言人所乐闻，四者、怜愍语，五者、生善芽语，六者、时语。复有七种：一者、利语，二者、庄严语，三者、无碍语，四者、无滞语，五者、无二语，六者、先知而语，七者、了语。复有八种：一者、知方俗语，二者、知鬼神语，三者、知诸天语，四者、知诸龙语，五者、知乾闼婆语，六者、知阿修罗语，七者、知金翅鸟语，八者、知畜生语。复有九种：一者、无畏语，二者、无缩语，三者、无难语，四者、知解说语，五者、知如法答语，六者、知广说语，七者、知次第语，八者、说无常语，九者、无尽语。复有十语：一者、坏疑网语，二者、开示界语，三者、开法门语，四者、开智慧语，五者、破闇冥语，六者、解一一字语，七者、赞叹佛语，八者、呵烦恼语，九者、分别根利钝语，十者、开佛功德妙语。善男子，是名陀罗尼璎珞庄严。”</p>
  <p>尔时，世尊欲重宣此义，以偈颂曰：</p>
  <p>“四庄严璎珞，　能端严大乘，</p>
  <p>所谓戒定慧，　无上陀罗尼。</p>
  <p>能令三业净，　一切人所爱，</p>
  <p>永断三恶道，　是名戒璎珞。</p>
  <p>如愿得具足，　获得人天身，</p>
  <p>能修勤精进，　是名戒璎珞。</p>
  <p>能修无上定，　得二种解脱，</p>
  <p>见无上涅槃，　是名戒璎珞。</p>
  <p>其戒不破漏，　无上戒不杂，</p>
  <p>能得大自在，　名璎珞庄严。</p>
  <p>戒净能净施，　戒净能净忍，</p>
  <p>戒净净五度，　名戒璎珞严。</p>
  <p>戒净能净有，　净大不放逸，</p>
  <p>无畏心不悔，　是名戒璎珞。</p>
  <p>戒净得圣性，　亦能净身心，</p>
  <p>获得无边定，　是名戒璎珞。</p>
  <p>不怖畏不动，　定得清净有，</p>
  <p>能断烦恼缚，　是名戒璎珞。</p>
  <p>能调难调根，　能得大名称，</p>
  <p>庄严自在心，　是名戒璎珞。</p>
  <p>能如说而作，　能净口四种，</p>
  <p>远离诸烦恼，　名璎珞庄严。</p>
  <p>能净自佛土，　能调诸众生，</p>
  <p>能修大慈悲，　名璎珞庄严。</p>
  <p>不作诸恶业，　修于菩萨行，</p>
  <p>能大力无畏，　名璎珞庄严。</p>
  <p>能严大涅槃，　能得大因果，</p>
  <p>慈心满众生，　名璎珞庄严。</p>
  <p>能离悭诳心，　修柔软四摄，</p>
  <p>断爱瞋怖痴，　名璎珞庄严。</p>
  <p>能破五恶盖，　修集十念心，</p>
  <p>助道不放逸，　名璎珞庄严。</p>
  <p>具足于二翼，　如法思惟义，</p>
  <p>乐素住寂静，　名璎珞庄严。</p>
  <p>于法无所疑，　亦无痴乱心，</p>
  <p>真实解四谛，　名璎珞庄严。</p>
  <p>持戒心无著，　亦复不生慢，</p>
  <p>不取戒戒者，　名璎珞庄严。</p>
  <p>无上慧净定，　亦知二净慧，</p>
  <p>能了知三界，　名璎珞庄严。</p>
  <p>意净不生慢，　见不净不轻，</p>
  <p>知法不可说，　名璎珞庄严。</p>
  <p>慧能庄严智，　智亦庄严慧，</p>
  <p>自他菩提净，　名璎珞庄严。</p>
  <p>知法如梦幻，　不说诸法无，</p>
  <p>能随世间说，　名璎珞庄严。</p>
  <p>慧能庄严戒，　戒能璎珞慧，</p>
  <p>身口菩提净，　名璎珞庄严。</p>
  <p>见法如水月，　亦如热时炎，</p>
  <p>说法如响相，　如乾闼婆城，</p>
  <p>非法不作法，　名慧璎珞严。</p>
  <p>慧能庄严忍，　忍能庄严慧，</p>
  <p>身口菩提净，　名璎珞庄严。</p>
  <p>随法不增减，　解已调众生，</p>
  <p>至心观法身，　名璎珞庄严。</p>
  <p>慧能庄严进，　进能庄严慧，</p>
  <p>不悔动心净，　名璎珞庄严。</p>
  <p>慧能庄严定，　定能庄严慧，</p>
  <p>能说深法界，　得无胜神通，</p>
  <p>能知诸方便，　得无上总持，</p>
  <p>法土众生净，　名璎珞庄严。</p>
  <p>知众根利钝，　坏烦恼诸魔，</p>
  <p>身心得自在，　名璎珞庄严。</p>
  <p>道无有去来，　亦无去来者，</p>
  <p>非过非未来，　非现非修者，</p>
  <p>不分别法界，　能净毕竟定，</p>
  <p>知诸阴入界，　名慧炬庄严。</p>
  <p>阴入界如空，　无我无我所，</p>
  <p>生灭因十二，　是名智慧净。</p>
  <p>谛知第一义，　亦知阴入界，</p>
  <p>于法不生诤，　知三世无碍。</p>
  <p>分别三聚众，　能为说三乘，</p>
  <p>能以三宝教，　修三无相定。</p>
  <p>无相知一相，　非幻知如幻，</p>
  <p>无说能为说，　空说于不空。</p>
  <p>诸法非常变，　不毁坏法界，</p>
  <p>和合因缘故，　流布于法界，</p>
  <p>是名为真智。　不分别法界，</p>
  <p>知二动不动，　知于二浅深，</p>
  <p>知二常无常，　是名大净智。</p>
  <p>常不失念心，　了知于法界，</p>
  <p>知字及知义，　于世谛无闇。</p>
  <p>一闻能持法，　解了众生语，</p>
  <p>能坏诸邪道，　修于无上智。</p>
  <p>依无上四依，　璎珞大总持，</p>
  <p>我说功德鬘，　为严菩提心。</p>
  <p>于众说无畏，　善解天神语，</p>
  <p>能坏众疑网，　能开诸法界，</p>
  <p>能赞于三宝，　劝人令供养，</p>
  <p>亲近佛与众，　修集无上智。</p>
  <p>我说四璎珞，　能严佛菩萨，</p>
  <p>若有至心信，　即得是庄严。”</p>
</body></html>