<!DOCTYPE html>
<html>
<head>
  <meta charset="utf-8"/>
  <meta name="author" content="昙无谶/北凉"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>大方等大集经卷第二十二</title>
</head>
<body>
  <h1 class="head">大方等大集经卷第二十二</h1>
  <h2>宝幢分中护品第七</h2>
  <p>尔时，会中有一菩萨，名善系意，立于宝光功德佛前，现身如梵，或如帝释，或自在天，或他化自在天像，或兜率天，或夜摩天，或提头赖吒天，或毗楼勒迦，或毗楼博叉，或毗沙门，或作龙王，或阿修罗王，或紧那罗王，或伽楼罗王，或夜叉王，或罗刹王，或毕力迦王，或毗舍阇王，或拘办荼王，或作刹利、婆罗门、毗舍、首陀、比丘、比丘尼、优婆塞、优婆夷，或作师子、象、虎、毒蛇、牛、马之形，复作种种飞鸟之身，一时之中能示八万四千种色。</p>
  <p>尔时，富楼那弥多罗尼子，白释迦如来言：“世尊，何因缘故，是善男子变现如是八万四千种种诸色？”</p>
  <p>佛言：“富楼那，是善系意菩萨摩诃萨，所入三昧不可思议，非是声闻、缘觉境界。是善男子，以如是等诸善方便调伏众生，随众生身意色三昧悉能住之。若有众生宗事梵天，敬念梵天，即现梵像为说三乘法；乃至或有奉事佛者，即现佛身为说三乘。若有众生宗事畜兽，即现兽像为说三乘。若有奉事山谷、河涧、树林、百卉，即现其像而调伏之。若有众生贪于财利，先以财施，后为演说三乘之法，为坏贪故。若有病者，随其所须给施医药，若悟时与，若梦中与，令其病者众苦除愈，为调伏故而为说法。富楼那，是善男子于一日夜，能以三乘调伏恒河沙等众生。”</p>
  <p>富楼那言：“是善男子，发阿耨多罗三藐三菩提心已来，为久近耶？”</p>
  <p>“富楼那，是善男子已于无量恒河沙等劫中发心。是人得是三昧已来，调伏众生，已经六万四千亿阿僧祇劫。”</p>
  <p>富楼那言：“世尊，是善男子久近当得成无上道？成道之时在何国土？”</p>
  <p>“富楼那，此世界中过六大劫，劫名星宿，于是劫中当成正觉，号曰宝髻。是时众生寿四万岁，多造恶逆，具足五滓。成正觉已四十年中，宣说三乘便入涅槃。”</p>
  <p>富楼那言：“世尊，彼时众生未调伏者，复当云何？”</p>
  <p>“富楼那，彼时众生无有一人不调伏者。富楼那，如是菩萨常立誓愿：‘十方各各千佛世界所有众生，乃至一人不调伏者，我终不成阿耨多罗三藐三菩提。若我不能了了知见如是世界所有诸佛，亦复不成阿耨多罗三藐三菩提。如是十方千佛世界所有众生，若有一人非我调者，我亦不成阿耨多罗三藐三菩提。若他世界所有恶人愿生我国，生我国已，我当以三乘之法而调伏之。’富楼那，如是菩萨具足如是不思议事。”</p>
  <p>富楼那言：“世尊，我于今者得大利益，而得见闻如是正士。若有人能至心听受是大集经，是人亦得如是利益。”</p>
  <h2>宝幢分中授记品第八</h2>
  <p>尔时，阿閦佛告大众言：“今是众中梵、释、四王、阿修罗王、人王、非人王，如是等众集会甚难。汝等今日而得值遇，应当至心于诸佛前，随其至乐发深重愿。”</p>
  <p>时，有魔王名庄严华，现七宝首而为女像，身佩种种微妙璎珞，作如是言：“今我至心于诸佛前立大誓愿，愿于贤劫娑婆世界，以此女身常施众生香华甘果而调伏之，以是因缘，令其成就阿耨多罗三藐三菩提。”</p>
  <p>尔时，一切十方诸佛同时赞言：“善哉！善哉！善男子，汝有信喜，而于今日大作佛事，当随汝愿悉得成就。”</p>
  <p>魔王复言：“世尊，随何国土有人受持、读诵、书写、思惟分别是陀罗尼处，我当住中为作种种华果树林、泉源浴池、谷米所须，令无所乏。若有众生于是经中，义说非义，非义说义，我当治之，或令病苦狂乱错谬，国主摈之生瞋害心。此言若虚，则为欺诳十方大众，亦莫令我于未来世得阿耨多罗三藐三菩提。若此世界及他世界佛诸弟子，不得供养利安之者，无有是处，除过去业必应受者。如我所施华果浴池、泉源谷米，即是我之檀波罗蜜；受我施已，获得无上慈善之心，即是我之尸波罗蜜；受我施已，勤修精进集诸善法，即是我之进波罗蜜；受我施已，深观诸法无常之相，即是我之禅波罗蜜；受我施已，能忍一切身口意恶，即是我之忍波罗蜜；受我施已，能观诸法空无相愿，即是我之般若波罗蜜。如是我则具足成就六波罗蜜，唯愿十方无量诸佛令我得之。”</p>
  <p>尔时，十方无量诸佛默然许可。尔时，慧幢如来赞庄严华：“善哉！善哉！善男子，如汝所愿，当令汝果。汝既果已，当得利益无量众生。”</p>
  <p>尔时，魔王即以女身说此陀罗尼：</p>
  <p>“遮弥呿(一)　遮咩呿(二)　遮咩呿(三)　涅伏多阿提(四)　嘙呵(五)　嘙呵(六)　嘙呵(七)　沫罗(八)　沫迦(九)　娑罗知(十)　比婆婆比(十一)　娑罗婆罗娑利地离(十二)　娑罗摩希地离(十三)　娑罗娑时离(十四)　地离多波虵沬迦(十五)　休休休(十六)　阿沙伽阇脾(十七)　多呿(十八)　多呿(十九)　多呿(二十)　婆油婆醯(二十一)　乌波那虵(二十二)　萨多波虵(二十三)　频阇破罗(二十四)　富逋沙陀(二十五)　陀那陀泞那(二十六)　遮居离厕移(二十七)　阇罗嘙呵尼(二十八)　沫罗沫迦(二十九)　三藐波罗提波那婆延(三十)　萨多波陀(三十一)　频阇破罗(三十二)　富逋沙陀(三十三)　陀那陀泞那遮居离厕移(三十四)　阇罗嘙呵尼(三十五)　沫罗沫迦(三十六)　三藐波罗提波那婆延(三十七)　萨多迦利虵摩咩摩咩摩咩阇婆罗(三十八)　莎呵(三十九)。</p>
  <p>“世尊，是陀罗尼流布之处，若国土城邑、聚落村屯，我当住中调伏众生，悉令具足无上佛道。”</p>
  <p>尔时，一切十方诸佛、无量菩萨、梵、释、四王、阿修罗、乾闼婆、迦楼罗、紧那罗、摩睺罗伽、人非人等，同声赞言：“善哉！善哉！善男子，汝能以是女人之身，护持如来无上正法调伏众生，修行具足六波罗蜜，演说无量诸佛功德。”</p>
  <p>尔时，释迦如来告诸大众：“谁能与此同心护法？”</p>
  <p>尔时，会中无量众生咸作是言：“我等能与是善男子，同共护法，不相舍离如影随形，愿是菩萨成无上道，当复与我授佛道记。”</p>
  <p>时，庄严华白释迦如来言：“世尊，如来灭后，我当于此护持如来无上正法及受法者。唯愿如来怜愍我故，授我阿耨多罗三藐三菩提记。”</p>
  <p>佛言：“善男子，汝得阿耨多罗三藐三菩提时，世界名法行，佛名功德意。”时，庄严华既闻记已，即以香华供养如来。</p>
  <p>尔时，会中有一菩萨，名曰吉意，白娑婆世界十方诸佛言：“世尊，是人已于贤劫之初迦罗鸠孙陀佛所，发大誓愿，愿以女身教化成就无量众生，亦令远离四百四病故，说四百四善方便，根药、果药、散药、丸药、下药、吐药、阿伽陀药、油酥汤药，各四百四，以如是等调伏众生。复于四万四千岁中，供养恭敬迦罗鸠孙陀佛及以众僧，供养佛已即得受记。彼佛告言：‘善男子，未来众生寿命百三十年，当有如来号释迦牟尼，以大愿力，娑婆世界当有十方无量诸佛菩萨集会。是大集时，汝于彼中当得受阿耨多罗三藐三菩提记。迦那牟尼、迦叶等佛，亦复如是。’是人尔时白彼佛言：‘世尊，我以本愿力故，常以女身持种种药，给施一切病苦众生。以我是愿福德力故，一切树木华果悉出甘露之味。若有食者，即是我之檀波罗蜜因；若有食我如是所施华果谷米甘露味者，舍除毁禁，受持净戒，即是我之尸波罗蜜因；受我食已，勤行精进修集善法，即是我之进波罗蜜因；堪忍持戒思惟修善，即是我之羼提波罗蜜因；深观诸法无常之相，即是我之禅波罗蜜因；观法苦、空、无常、无我，即是我之般若波罗蜜因。如此世界女身教化，调伏众生令离病苦，十方世界亦复如是。’世尊，我说是事，令庄严华增长成就精进力势。如来灭后，我当与彼共护佛法。唯愿世尊，于此大众与我授记。”</p>
  <p>尔时，一切十方诸佛赞言：“善哉！善哉！释迦如来当授汝记。”</p>
  <p>尔时，世尊告吉意言：“善男子，汝于当来莲华世界，得成为佛，号曰善见。如吉意女，地天、水天、火天、风天、虚空天、种子天、华天、果天、山天、树天、草天、抵天、涧天、宝天、四天下天，乃至六万七千神天，亦复如是，皆是菩萨现受女像为调伏众生。是等女天悉得授记，当成阿耨多罗三藐三菩提。所以现为女像教化，为令众生转女身故。若转男身得女身易，若转女身为男则难，是故以此女身教化。”</p>
  <p>是等六万七千诸女得授记已，百亿龙王、百千亿夜叉、百万亿阿修罗、七万亿天、九万九千亿魔王，恒河沙等人，所谓刹利、婆罗门、毗舍、首陀，不可数拘办茶等，发阿耨多罗三藐三菩提心。无数众生得不退转菩提之心，不可数众生得菩萨三昧，不可数众生得无生忍，不可数众生得陀罗尼，不可数众生得菩萨地，不可计众生成就忍辱，不可计众生得沙门果，不可计众生得尽诸漏，不可计众生于声闻心无有退转，不可计众生于缘觉心无有退转，不可计众生得不退心。</p>
  <h2>宝幢分中悲品第九</h2>
  <p>尔时，释迦如来白诸佛言：“世尊怜愍我故，悉来集此娑婆世界。”</p>
  <p>时，庄严华、吉意菩萨，为护法故发深重愿，如愿即得。</p>
  <p>时，十方佛为二正士大誓愿故，即说咒曰：</p>
  <p>“树提婆婆(一)　持律提婆婆(二)　牟尼婆婆(三)　萨多婆婆(四)　富若棱伽婆婆(五)　[口+长]那婆婆(六)　摩诃迦留那婆婆(七)　摩诃伏律多婆婆(八)　阿慕呵婆婆(九)　流提婆婆(十)　厕提婆婆(十一)　娑利罗婆婆(十二)　却伽婆婆(十三)　婆由婆婆(十四)　跋多婆婆(十五)　阿提啅那婆婆(十六)　阿摩婆婆(十七)　阿颇那婆婆(十八)　多咃多婆婆(十九)　复多拘置婆婆(二十)　尼提提婆婆(二十一)　梨究舍罗婆婆(二十二)　梨养那婆婆(二十三)　梨陀兜婆婆(二十四)　梨比目叉婆婆(二十五)　梨道居罗婆婆(二十六)　赖吒提那婆婆(二十七)　婆婆(二十八)　婆婆(二十九)　婆婆(三十)　三摩多(三十一)　阿那若三摩多(三十二)　咤咤咤咤咤咤咤咤咤(三十三)　娑咤思提(三十四)　萨婆佛陀究舍罗牟罗阿提啅那(三十五)　莎呵(三十六)。”</p>
  <p>说是咒已，复告二人：“善男子，汝等若欲教化众生，应当受持如是等咒。”</p>
  <p>时，庄严华菩萨，与诸菩萨其数十万，作如是言：“十方诸佛为众生故所说神咒，我等要当受持在心。若我今于十方佛前，立大愿已，听是神咒不能受持，则为欺诳诸佛世尊，亦莫令我得阿耨多罗三藐三菩提。若有人天持是咒者，设有于其起恶心者，我若不护，令我不得成无上道。若比丘、比丘尼、优婆塞、优婆夷，受持是咒，亦无有能于是四众起恶心者。”</p>
  <p>时，十方佛同声赞言：“善哉！善哉！善男子，汝能受持无上法雨。”</p>
  <p>尔时，释迦如来告魔波旬：“汝于佛法当生信心！以汝因缘，当令无量无数众生得解脱果。汝今失离一切伴侣，谁当与汝复共为恶？我怜愍故，殷勤告教，汝可速发阿耨多罗三藐三菩提心。”</p>
  <p>魔波旬言：“世尊，我今乃至无一念心发阿耨多罗三藐三菩提心。瞿昙今者，未能永断欲界众生，云何令我失离伴侣？我终不能归依三宝。”</p>
  <h2>宝幢分中护法品第十</h2>
  <p>是时，会中有佛，名曰曼陀罗华微妙香，语释迦牟尼佛：“如过去世十方诸佛，以怜愍故，亦悉集会五滓世界，为护法故，坏魔怨故，怜愍众生故，施大智炬故，为说正道故。十方现在无量诸佛亦复如是，今日十方无量诸佛悉来集会娑婆世界，谁可付嘱释迦佛法？”</p>
  <p>释迦如来言：“我之正法，可以付嘱频婆娑罗等诸大国王、四王、帝释、梵天王等，如是等众能护我法。若有能发菩提心者，当知是人则能护法。”</p>
  <p>尔时，一切大众，所有天王、梵王、龙王，异口同声作如是言：“世尊，我等要当至心护法。何以故？如来正法难得难值，一佛界中无量佛会亦复难遇！十方诸佛尚为众生而来集会，我等云何不护正法？”</p>
  <p>尔时，十方诸佛同声赞言：“善哉！善哉！善男子，若有刹利能护法者，所有国土衰恶之事，四百四病皆令除灭，及其国土所有树木、华果、谷米滋茂丰登，护其人民亲戚眷属令离诸恶；若有比丘、比丘尼、优婆塞、优婆夷，亦当护之。何以故？过去菩萨得成阿耨多罗三藐三菩提者，皆由拥护正法因缘，未来、现在亦复如是。若能护是受者、听者，当知佛法久住不灭。是故娑婆世界天王、人王当守护法，为久住世不断绝故。善男子，若有善男子、善女人，欲令佛法久住于世不灭尽者，应当供养是大集经受者、说者。何以故？是大集经即是十方诸佛印封，若能供养如是大集，即是供养十方诸佛。释迦如来灭度之后，随有是经流布之处，若有听受持、读诵解说、书写经卷乃至一偈一句一字，而其国主一切恶事即得消灭，所有树木、谷米、药草，四大天王降施甘露而以益之，国土王法悉得增长，邻国恶王勤求和同，各各自生喜心、慈心，一切诸天佛弟子者悉来拥护。如是国土王子、夫人及诸大臣，各各生于慈愍之心，谷米丰熟食之无病，亦无斗讼兵革不起，无诸恶兽及恶风雨，远离一切过去恶业。若诸众生有女业者，现受、生受及以后受，即能令灭除五逆罪、谤方等经及以圣人、犯四重禁、一阐提辈、其余恶业如须弥山，悉能远离增长善法，具足诸根身口意善，远离恶见破坏烦恼，修集正道供养诸佛，具足善法及内外事，令诸众生寿命增长，念慧成就。”</p>
  <p>尔时，弥勒菩萨等九万七千亿菩萨得无生忍者，作如是言：“我等亦能佛灭度后护持正法，为怜愍故，当于都邑城村聚落广说是经。”</p>
  <p>尔时，娑婆世界无量诸佛，同声赞言：“善哉！善哉！善男子。”</p>
  <p>娑婆世界一切人天，复作是言：“我等亦能于佛灭度后，护持正法及四部众中受持说者。”</p>
  <p>时，十方佛复赞叹言：“善哉！善哉！汝等真能护持正法。善男子，汝等若能护持正法，应当供养如是诸佛世尊，我等要当拥护是经流布之处都邑聚落人民眷属及受持者，并令土地谷米丰熟，药木滋茂。何以故？随有是经流布之处，我于是中有大力势，以力势故我能护之，令离一切衰祸之事，亦令是国所有众生远离恶业生于惭愧。”</p>
  <p>是时，十方诸佛赞言：“善哉！善哉！汝今真能护持正法，亦能供养十方诸佛、护持法者、听受法者。”</p>
  <h2>宝幢分中四天王护法品第十一</h2>
  <p>尔时，释迦牟尼佛告诸梵天、帝释、四王：“善男子，我为如是恶众生故，本愿力故，大怜愍故，于此恶处成就阿耨多罗三藐三菩提，为欲利益无明闇冥渴法众生、常乐增长烦恼众生，破坏魔众，建立法幢，施其法雨，令诸众生离烦恼苦，令不可计无量众生发阿耨多罗三藐三菩提心。无量诸佛及诸菩萨，悉来在此世界集会，为坏众生无量恶业，绍三宝种。我涅槃后所有正法，当付汝等，汝等便当深心守护。若有菩萨福德成就，如是等辈，亦能拥护我之正法。若有众生，已于诸佛种诸善根者，是人于后法欲灭时余五十年，守护正法，信敬受持，读诵书写，解说其义。如是法师，若于都邑城村聚落，欲多饶益无量众生，当净澡浴，著新好衣，庄严香华，于一案上安置种种诸甘味浆，置高座前。汝等尔时若不来集，为护法师，遮诸恶事，听受正法，自利利他，汝则欺诳十方诸佛。”</p>
  <p>尔时，梵天白佛言：“世尊，随是经典流布之处都邑聚落，我当至心而拥护之。若比丘、比丘尼、优婆塞、优婆夷欲说是经，当净洗浴，著新净衣，聚集香华乃至甘浆，置高座前，我与眷属定往其所。若我不往，则为欺诳十方诸佛世尊。此世界中，随有是经流布之处，当令其地无诸兵革及诸恶事。我今至诚十方佛前立深重誓！”即说咒曰：</p>
  <p>“安仇呵(一)　登伽(二)　富罗那呵(三)　蛇咩呿(四)　呿呿(五)　婆呿(六)　嘙呿嘙(七)　居离那呿嘙(八)　莎呵(九)。”</p>
  <p>尔时，释提桓因，即说咒曰：</p>
  <p>“呿嘙蜜奢(一)　摩奢蜜奢(二)　那罗呿(三)　阿牟若(四)　阿牟嘙呵(五)　阿呿咤(六)　阿呿(七)　阿伽呿时伏律[口+企](八)　莎呵(九)。”</p>
  <p>尔时，东方天王提头赖吒，即说咒曰：</p>
  <p>“频头阇那(一)　呿婆阇那(二)　罗牟呿(三)　叉娑罗(四)　富那婆呵(五)　阿末伽婆咤(六)　莎呵(七)。”</p>
  <p>尔时，南方天王毗留勒叉，即说咒曰：</p>
  <p>“郁呿那婆阇荼(一)　三牟陀斯若(二)　哆哆周多(三)　婆逻那婆(四)　婆逻阇(五)　莎呵(六)。”</p>
  <p>尔时，西方天王毗留博叉，即说咒曰：</p>
  <p>“阇路伽(一)　阿郁伽(二)　阿摩慕伽(三)　阿摩摩逻阇(四)　嘙脾也牟阇(五)　莎呵(六)。”</p>
  <p>尔时，北方天王毗沙门，即说咒曰：</p>
  <p>“啾地离(一)　啾[台-台+秋]啾地离(二)　呿啾地离(三)　阿尼[台-台+秋]地离(四)　希力多啾地离(五)　娑竭逻希力多啾地离(六)　散究娑啾地离(七)　陀摩叉地离(八)　莎呵(九)。”</p>
  <p>尔时，十方诸佛赞梵、释、四王等言：“善哉！善哉！汝等今真能护持正法。”</p>
  <p>时，梵、释、四天王等白佛言：“世尊，我等随是经典流布之处，要当至心护持。”</p>
  <p>十方诸佛及诸菩萨，同共赞言：“善哉！善哉！毗沙门等，汝能真实护持正法。”</p>
  <p>尔时，娑婆世界，有万二千大鬼将军护此世界，复有四万四千小将，成就大力及大功德，同音而言：“世尊，我等亦当于未来世，随有是经流布之处，我则随护。若说法时，我亦当往。有听法者，当为坏其种种魔业护说法者，令得增长一切善法。当劝诸王、大臣、长者，施其衣食种种资生所须之物，亦令其土无有兵革寇难之事及恶风雨。若我虚妄，则诳十方无量诸佛。”</p>
  <p>尔时，娑婆世界有一菩萨，名曰疑心，白释迦牟尼佛言：“世尊，此娑婆世界，有百亿魔不？如其有者，悉来集不？”</p>
  <p>佛言：“一切都集。”</p>
  <p>“世尊，若都集者，有信心不？”</p>
  <p>佛言：“善男子，皆有信心。唯除波旬眷属千人，当于未来破坏我法，常求过罪。是魔波旬及其眷属破坏三宝。何以故？皆是过去恶因缘故，过去不种善根因缘。善男子，我法灭时，是魔波旬及与眷属，于如是法乃得信心，种菩提子修菩萨道，乃至得阿耨多罗三藐三菩提。”</p>
  <p>尔时，会中有一魔天，名曰太白，已于无量诸如来所成就功德，所有信根无能倾动，奉敬三宝，已于诸佛得受阿耨多罗三藐三菩提记，现仙人像，从坐而起，长跪合掌，以大音声遍诸佛土而白佛言：“世尊，释迦如来本愿因缘，生怜愍故，于此具足五滓世界谤法众中，得成阿耨多罗三藐三菩提。以怜愍故，说三乘法脱三恶道。复为无量无边菩萨说无生忍，不断十方诸佛种性。是故我当于未来世至心拥护，令释迦法久住不灭，令诸魔众不得其便。我终不坏如来正法！若无持者，佛法则灭。若诸四众无说听者，法则衰灭。若未来世善男子、善女人，修立三业，绍三宝性，为坏三界诸恶烦恼修行正道，能坏众生三恶道苦，一切魔众无能为也！唯愿十方无量诸佛，施我功德、智慧二力。我欲诵咒，为坏一切恶魔眷属。”</p>
  <p>时，十方佛同共赞言：“善哉！善哉！”</p>
  <p>时，太白魔即说咒曰：</p>
  <p>“阿摩犁(一)　阿汉呿咩(二)　阿阇婆嘙(三)　阿阇婆婆(四)　阿阇婆婆(五)　牟罗娑犁(六)　脾也呿娑[口+企](七)　阇摩娑犁(八)　呵呵(九)　呵呵(十)　呵呵(十一)　伽罗娑咤(十二)　阇囊却伽(十三)　若蛇却伽(十四)　比若蛇娑呿伽(十五)　阿牟叉逻(十六)　叉叉(十七)　叉叉(十八)　叉叉(十九)　牟逻婆呵呿迦(二十)　莎呿若(二十一)　莎波利婆多(二十二)　牟逻(二十三)　若若(二十四)　战陀修利蛇若若(二十五)　莎提若若(二十六)　那婆呵若若(二十七)　呿逻叉若若(二十八)　那波逻若若(二十九)　复多拘知若若(三十)　哆哆哆若若(三十一)　萨菩婆比若若(三十二)　逻提悉多若若(三十三)　遮居逻摩频婆多叉婆(三十四)　叉摩摩(三十五)　叉波若(三十六)　若比多(三十七)　摩罗比沙蛇(三十八)　莎呵(三十九)。”</p>
  <p>说是咒时，地六种动，一切魔众心生怖畏。一切天人乃至迦罗富单那皆离怖畏，得不退转菩提之心。</p>
  <p>尔时，魔王问坚意言：“善男子，是太白魔王从何处来？有何等力？而能破坏一切魔众及诸黑业，增长瞿昙断灭之法？我今睹见，心欲变吐，四方皆闇，身心苦痛，而彼见之甘乐爱著。唯愿怜愍，为我说之。”</p>
  <p>坚意菩萨言：“波旬，皆是一切诸佛威神，令是太白有如是力，以是力故坏诸魔众，增长如来无上正法。是太白菩萨所有德力，乃至人天无能坏者。波旬，汝于三宝宜应生信，发菩提心，远离一切身口意恶。”</p>
  <p>波旬言：“大士，我今方欲造成种种身口意恶，实不能发菩提之心。”</p>
  <h2>宝幢分中旷野鬼品第十二</h2>
  <p>尔时，旷野菩萨即现鬼身，散脂菩萨即现鹿身，慧炬菩萨现猕猴身，离爱菩萨现羖羊身，尽漏菩萨现鹅王身，如是五百诸菩萨等各各现受种种诸身，其身悉出大香光明。一一菩萨手执灯明，为欲供养十方诸佛。</p>
  <p>尔时，疑心菩萨至心观察是五百人，即知悉是菩萨大士，语旷野鬼言：“善男子，汝等何故现如是身供养诸佛？”</p>
  <p>旷野鬼言：“善男子，往古过去九十一劫，有佛世尊，号毗婆尸如来、应、正遍知、明行足、善逝、世间解、无上士、调御丈夫、天人师、佛世尊，我于尔时，与如是等同一父母共为兄弟，受持五戒勤修精进，聪明智慧心乐善法，种种供具供养彼佛，既供养已，皆发阿耨多罗三藐三菩提心，为欲调伏一切众生。尸弃、毗舍浮、鸠留孙佛，亦复如是，皆供养已。散脂大士于彼佛前立大誓愿：‘愿我来世以鬼神身教化众生！若有弊恶恶鬼众生，我当演说三乘之法而调伏之，乃至无量恒河沙等恶鬼、恶兽悉令调伏，然后乃当成就阿耨多罗三藐三菩提。’亦有一万二千大鬼，于此世界发大誓愿调伏众生。尔时我复发大誓愿：‘若有恶鬼，欲坏如来如是正法，我当治之。’是故我受如是鬼身。若有恶鬼，能杀众生，令其心乱，恶心杀害，深著邪见，能令刹利、婆罗门、毗舍、首陀乱心作恶，于国土中移转日月，错易年岁使国荒乱，寒暑失所变改时节，降恶风雨谷米不登，及坏一切树木果子，愿我悉能调伏教化令住三乘。我亦不害夺其命根，同其受身，与共软语言谈戏笑，以三乘法而教化之令离恶道。若有众生远离善法，行身口意不善之业，舍是身已生三恶道。或有杂作善恶诸业，是人舍命则受鬼身。是故尔时，恶鬼滋多，善鬼鲜少，是故我欲调伏恶鬼现受是身，亦令刹利、婆罗门、毗舍、首陀远离恶心。善男子，有金刚槌咒，以是咒力，一切恶鬼于彼四姓不能为恶。善男子，若有都邑城村聚落有是咒处，一切恶鬼无能为也。是处众生皆修慈心，远离一切不善之事恶病、恶雨、亢旱、斗诤，乃至鸟兽皆生善心，远离一切诸恶怖畏。我今于此十方佛前，发大誓愿，欲说是咒。”</p>
  <p>尔时，释迦如来告旷野鬼：“善男子，十方诸佛今已施汝神通之力，便可说之。”</p>
  <p>时，旷鬼即起合掌而说咒曰：</p>
  <p>“豆摩(一)　豆摩(二)　陀摩(三)　陀摩(四)　豆摩(五)　豆摩(六)　那那罗(七)　尼罗(八)　尼罗(九)　究吒尼(十)　究吒尼(十一)　摩诃究吒尼(十二)　吒吒吒抹(十三)　摩诃吒吒吒(十四)　阿娑婆(十五)　阿比(十六)　利尼(十七)　利尼(十八)　摩诃利尼利尼(十九)　利弥(二十)　利弥(二十一)　利弥(二十二)　陀利蓰(二十三)　摩诃利蓰(二十四)　首流首流(二十五)　摩诃首流首流(二十六)　首流多(二十七)　摩诃首流首流(二十八)　郁究摩(二十九)　仇摩(三十)　仇摩(三十一)　仇摩那(三十二)　利弥(三十三)　利弥(三十四)　希利(三十五)　希利(三十六)　希利(三十七)　希利(三十八)　希利(三十九)　希利(四十)　希利(四十一)　希利(四十二)　希利(四十三)　希利(四十四)　希利(四十五)　希利(四十六)　希利(四十七)　尼弥尼弥(四十八)　希尼(四十九)　希利(五十)　牟尼(五十一)　牟尼(五十二)　牟提尼(五十三)　婆逻婆逻婆逻吒(五十四)　跋迦那利也(五十五)　只儜(五十六)　时儜力娑婆(五十七)　时那(五十八)　时那(五十九)　时那逻娑婆(六十)　莎呵(六十一)。</p>
  <p>“世尊，随有国土诵此咒处，彼诸恶鬼虽闻是咒，于诸众生犹怀恶心、凶暴难伏、不受法教、不起慈心者，我为是等诸恶鬼故，更说此咒以调伏之：</p>
  <p>“阿车(一)　阿车(二)　牟尼(三)　牟尼(四)　尼休休(五)　牟尼(六)　牟尼(七)　摩那逻娑婆(八)　休休(九)　阿尼罗那荼(十)　阿多但荼(十一)　阿多阿提(十二)　流吒(十三)　希尼(十四)　希利(十五)　希利(十六)　希利(十七)　希利(十八)　希利(十九)　希利(二十)　希利(二十一)　郁仇摩(二十二)　仇摩(二十三)　仇摩(二十四)　仇摩(二十五)　希利(二十六)　希利(二十七)　希利(二十八)　尼利(二十九)　尼利(三十)　摩诃尼梨(三十一)　三牟陀呼呿(三十二)　呵吒(三十三)　阿吒(三十四)　阿吒(三十五)　陀罗咩呿(三十六)　叉嘙呿(三十七)　叉嘙呿(三十八)　卑利痴比(三十九)　阿波(四十)　泯阇(四十一)　婆由(四十二)　阿迦奢(四十三)　啅啅啅(四十四)　究脾(四十五)　婆穷脾(四十六)　阿叉穷脾(四十七)　视靴穷脾(四十八)　萨多伽穷脾(四十九)　逻阇穷脾(五十)　萨多兜穷脾(五十一)　莎呵。”</p>
  <h2>宝幢分中还本品第十三</h2>
  <p>于是十方无量诸佛，各各欲还本佛世界，其地即时六种震动，上虚空中雨种种华，微妙伎乐不鼓自鸣，种种诸香而以供养，一切大众悉共合掌礼敬诸佛。</p>
  <p>尔时，梵天白月香佛言：“世尊，是谁神力？成几福德？于未来世能信、受持、读诵、书写如是经典？”</p>
  <p>“梵天，皆是十方现在诸佛本愿力故，破坏魔众；除国霜雹、暴风、恶雨，护持正法，为调众生宣示正道，亦是诸佛本愿力故。来世众生成就十法，能于未来护持正法，是人亦为诸天所护。梵天，若有人能具足念心善意方便，是人则能拥护正法，不贪五欲常修习空，忍辱如地得深大忍，以四摄法摄取众生，此彼无碍修行清净菩提道，行宝幢三昧。如是之人，于未来世能护正法，书写、受持、读诵、解说。是人舍身，得见十方现在诸佛及比丘僧、诸菩萨等，亦闻诸佛所说妙法，闻已即得圣人喜乐，灭除一切不善之法，得生清净诸佛国土，常闻演说大乘经典，终不生于五滓世界，常得亲近娑婆世界如是诸佛。是人于后余五十年，以佛力故，则能护持如来正法。”</p>
  <p>尔时，释迦牟尼佛告梵天言：“随是经典流布之处，其土则无一切恶事、恶雨、疾病，受者、听者身无患苦，衣食无乏。”</p>
  <p>尔时，华幢佛告诸大众：“若以满此娑婆世界微妙七宝施十方佛，不如有人于佛灭后余五十年受持、读诵、书写是经，所得福多先福德！”</p>
  <p>佛复告大众：“假使有人，以恒河沙等上妙七宝施十方佛，不如有人于佛灭后余五十年，受持、读诵、书写是经所得福多！”</p>
  <p>佛说是已，诸天世人闻已欢喜，信受奉行。</p>
</body></html>