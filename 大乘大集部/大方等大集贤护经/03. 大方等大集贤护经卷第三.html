<!DOCTYPE html>
<html>
<head>
  <meta charset="utf-8"/>
  <meta name="author" content="阇那崛多"/>
  <meta name="author" content="笈多/隋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>大方等大集贤护经卷第三</title>
</head>
<body>
  <h1 class="head">大方等大集贤护经卷第三</h1>
  <h2>观察品之余</h2>
  <p>“又诸如来，色无漏故受亦无漏，乃至行识亦无漏。又诸如来戒亦无漏，所有三昧智慧亦无漏，乃至解脱解脱知见亦无漏，如是乃至诸如来，诸如来所有言说，已说、今说、当说，及一切法斯皆无漏也。贤护，诸如是等一切佛法，智人能达，愚者莫知。彼若能作如是观时，一切诸法悉不可得。云何不可得？所谓谁能证也不可得，云何证也亦不可得，何缘证也亦不可得。彼能作是观已，如是入灭寂定，分别诸法亦不分别诸法。何以故？诸法无故。贤护，如火未生，或时有人发如是言：‘我于今日先灭是火。’贤护，于意云何？彼人是语为诚实不？”</p>
  <p>贤护答言：“不也，世尊。”</p>
  <p>佛告贤护：“如是诸法从本以来毕竟无得，云何于今乃作斯说：‘我能证知一切诸法，我能了达一切诸法，我能觉悟一切诸法，我能度脱一切众生’？于生死中此非正言。所以者何？彼法界中本无诸法亦无众生，云何言度？但世谛中因缘度耳！贤护，于意云何？彼如是说得为实不？”</p>
  <p>贤护答言：“不也，世尊。”</p>
  <p>佛告贤护：“是故彼诸善男子、善女人，若欲成就无上菩提，乃至欲成缘觉菩提、声闻菩提者，皆应如是观一切法，作是观时则入寂定，无有分别非无分别。何以故？贤护，彼一切法无所有不生，然彼定有分别即是一边，定无分别复为一边，然此二边所有，是无寂定非无寂定，无思量处，无分别处，无证知处，无经营处，无聚集处，无思念处，无发起处。贤护，是名中道！所有数事处等，但依世谛说故。</p>
  <p>“复次，贤护，于彼真实第一义中，若中若边皆不可得。何以故？贤护，一切诸法犹如虚空，本来寂灭非断非常，无有积聚，无有住处，无可依止，无相无为，无有算数。贤护，彼不可数云何为有？不可数故不入于数，不入数故乃至无有智算名言也。贤护，彼菩萨摩诃萨，如是观察诸如来时，不可执著。何以故？一切法无执著故。以无处所而可执著，亦无根本是可断绝，除灭根本故无依处。贤护，彼菩萨摩诃萨，当作如是思惟诸佛现前三昧。若如是见诸如来已，不应取著，不当执持。何以故？贤护，一切诸法不可执持，犹如虚空体性寂灭。贤护，譬如金锤安置火中，善作炉韛融消炼冶炽然毒热，又如铁丸新从火出炎赫炽然，有智之人不应执触。何以故？铁流金炽，触则炽然故。如是，贤护，菩萨观佛不应取著，其事若此。是故菩萨观佛色时不应生著，如是观受乃至行识不应生著。又彼菩萨若观戒时亦不应著，如是观定乃至智慧、解脱、解脱知见亦不应著。何以故？夫取著者，终不能离生死苦法，以是苦法皆由取著故。是故菩萨观察如是诸如来时，不应生于取著之想。贤护，虽无取著，然应勤求诸佛世尊胜妙功德，所谓佛智、如来智、广大智、自然智、自在智、不思议智、难称量智、无等等智、一切智智。若欲求入如是智者，常当精勤思惟观察见佛三昧也。”</p>
  <p>尔时，世尊为重明此义，以偈颂曰：</p>
  <p>“譬如明镜与油器， 女人庄饰曜其形，</p>
  <p>愚夫于是生染心， 处处驰骋为求欲。</p>
  <p>彼于无中颠倒想， 不知是法虚妄生，</p>
  <p>彼欲炽火之所烧， 斯妇起欲还自发。</p>
  <p>若有菩萨作是念， 是名无智著我心，</p>
  <p>菩提甘露在当来， 我拔众生出重苦。</p>
  <p>第一义中无众生， 世间独有生老死，</p>
  <p>诸法无形如水月， 岂有菩提而可求？</p>
  <p>众色形貌若镜像， 如幻如炎如虚空，</p>
  <p>凡夫著想而受羁， 彼辈虽缚空无实。</p>
  <p>若斯智者诸菩萨， 知世颠倒故见真，</p>
  <p>了达无人谁受苦， 彼则当成无上觉。</p>
  <p>无意分别佛菩提， 其心本来自明净，</p>
  <p>不见生死诸滓浊， 彼证真实最胜尊。</p>
  <p>一切色法诸无漏， 不可分别妄与空，</p>
  <p>灭除诸欲解脱心， 如是知者证三昧。</p>
  <p>初念诸佛无相身， 后闻诸法本清净，</p>
  <p>如是思惟无余念， 证此三昧诚非难。</p>
  <p>常作空相而思惟， 即能灭彼微尘聚，</p>
  <p>不分别成及与坏， 一切外道失于中。</p>
  <p>于一切色无分别， 其眼虽睹不累心，</p>
  <p>彼见诸佛如日轮， 法界世间挺超出。</p>
  <p>其心清净眼亦明， 虽勤精进常在定，</p>
  <p>彼得多闻不可说， 证此三昧真思惟。</p>
  <p>若以不见证三昧， 一切盲者应证知，</p>
  <p>亦不以见非不见， 是中外道皆迷没。</p>
  <p>常离相想而思惟， 见彼诸佛清净心，</p>
  <p>如是见已一切观， 其人速成此三昧。</p>
  <p>彼无地水及火风， 亦非空界现前住，</p>
  <p>若欲观察一切佛， 当想处座演妙音。</p>
  <p>如我今日宣妙法， 心乐法者睹我身，</p>
  <p>彼应无复余思惟， 唯当想佛说法事。</p>
  <p>如是专念莫他观， 为求若斯多闻故，</p>
  <p>一心观我说此定， 总持诸佛之所宣。</p>
  <p>无有一佛在过去， 亦无现世及当来，</p>
  <p>唯此清净微妙禅， 彼不可言证能说。</p>
  <p>我于三界无上尊， 为利世间故特出，</p>
  <p>念证诸佛菩提故， 宣此三昧无等伦。</p>
  <p>若欲身乐及心乐， 求佛功德不思议，</p>
  <p>乃至证彼妙菩提， 要当修此胜三昧。</p>
  <p>欲净深广多闻海， 为众生故常勤求，</p>
  <p>彼应速去诸欲尘， 要当修此胜三昧。</p>
  <p>若欲一生见多佛， 见已恭敬复咨询，</p>
  <p>彼应速离勿生著， 要当观此妙三昧。</p>
  <p>是处无欲复无嗔， 亦无愚痴与嫉妒，</p>
  <p>又无无明及疑网， 要当住此深寂禅。”</p>
  <h2>戒行具足品第七</h2>
  <p>尔时，贤护菩萨复白佛言：“希有世尊，乃有如斯最胜三昧。世尊，若诸菩萨舍家出家，深心乐欲说此三昧，亦当思惟此三昧者，彼等应当安住何法，而能宣说及思惟耶？”</p>
  <p>佛告贤护言：“贤护，若有菩萨舍家出家，深乐广宣复欲思惟如是三昧者，彼出家菩萨当先护持清净戒行、不缺戒行、不染戒行、不污戒行、不浊戒行、不著戒行、不动戒行、不被呵戒行、智者所赞戒行、圣所爱敬戒行，应当念知如是诸戒也。贤护，彼出家菩萨云何当得清净戒行？乃至云何当得圣所爱敬戒行也？贤护，彼出家菩萨，应当依彼波罗提木叉，成就威仪，成就众行，乃至成就微尘数等戒行，见已惊怖清净活命，于诸戒中当念成就，应信甚深不得著忍，于空无相无愿诸法中，闻说之时心不惊怖，无有悔没。贤护，以是因缘，彼出家菩萨成就如是清净戒行，不见戒行，不著戒行，乃至成就圣所爱敬戒行也。”</p>
  <p>尔时，贤护菩萨复白佛言：“世尊，彼出家菩萨，云何得有如是不清净戒行、缺戒行、染著戒行、污戒行、依倚戒行、智所诃毁戒行、圣所不爱戒行也？”</p>
  <p>佛告贤护菩萨言：“贤护，若有出家菩萨，取著色，受持禁戒修于梵行；如是取著受、取著想、取著行、取著识，受持禁戒修行梵行；修行已，作如是念：‘我今如是持戒，如是苦行，如是修学，如是梵行，愿我未来得生天上或生人间，自在有生受诸果报。’贤护，以是因缘，彼出家菩萨成就如是不清净戒，乃至圣者所不爱戒，是谓为求有故，为有生故，为受欲果故，为生处所故。贤护，是故彼出家菩萨，念欲说此三昧、思此三昧者，要当先具清净戒行，乃至成就圣所爱戒，亦念常行檀波罗蜜，所谓最胜施、诸法施、上施、妙施、微妙施、精妙施、无上施，亦常勇猛精进不休，不舍重担，不忘正念常行一心，正信清净无有嫉妒，不著世间利养名闻，如法索求以济形命，恒行乞食不受别请，厌离人间乐阿兰若，尊崇圣种敬事头陀，息世语言但论出世，处众静默假言不多，常敬于他不敢轻慢，于一切时常行惭愧，有恩必知知恩必报，于善知识常念亲近，诸师尊所谨事无违。若闻如是甚深经典，专心听受终无疲厌，于法师所起慈父心、善知识心，乃至生于诸如来想，以为如是微妙法故，成就无上大菩提故，转增爱敬尊重心故。</p>
  <p>“复次，贤护，若彼菩萨或时至于声闻人所，闻说如是甚深经法，彼法师所无爱敬心、无尊重心，不生慈父想，不生善知识想，不生诸佛想，不生教师想，不能亲近承事供养，随于何所闻是经典，当知是人不能听受、书写、解说、令法久住。如是之人若能听受，若能书写，若能解说，令法久住，无有是处。复次，贤护，若彼菩萨或复至于声闻人所，闻说如是增上妙法，不生爱敬心，不生尊重心，及至不生诸佛想，不能尽心亲近供养者，若能读诵，若能受持，若能解说，令是经典不速灭者，无有是处。何以故？以不尊重是经典故，是故斯法不久必灭。</p>
  <p>“复次，贤护，若彼菩萨或复至于声闻人所，闻说如是微妙经典，生爱敬心，生尊重心，乃起教师想、诸如来想，亲承供养即能听受，亦能书写复能解说，能令是经久住利益，斯有是处。复次，贤护，若彼菩萨复于声闻人所，闻说如是微妙经典，即于彼所生尊重心，如诸佛想亲近承事，恭敬供养者，如是之人虽未修学如是经典即为修习，虽未解释即为解说，令是妙法久住世间，不毁不灭斯有是处。何以故？以能爱敬尊重法故，是故此经久住世间。贤护，以是因缘吾今语汝，是人于是说法师所，生爱乐心，生敬重心，生尊贵心，起善知识想，起教师想，起诸佛想，尽心承事恭敬供养。贤护，若能如是，是则名为行我所行受我教诫也。</p>
  <p>“复次，贤护，彼出家菩萨必欲解说如此三昧，复欲思惟此三昧者，常当乐行阿兰若事，不得居处聚落城邑，舍离朋党多求之处，不贪衣食，不得贮聚谷米食具，不得受畜财物生资，不得贪求名闻利养，不惜重命常念舍身，远离贪著恒修死想，常行惭愧不造诸恶，摄受正法无有疑心，常念远离不取众相，当修慈心勿怀嫌怨，常起慈悲无行嗔恚，安心喜舍莫想爱憎常，当经行破除睡盖。贤护，出家菩萨若能安住如是法行，则能修学、解说、思惟如是念佛现前三昧也。”</p>
  <p>尔时，贤护菩萨复白佛言：“希有世尊，如来应供等正觉，所说经典甚深甚深，最胜微妙不可思议！然彼未来诸菩萨等懈怠懒惰，虽闻如是深妙经典，生大恐怖惊疑退没，不发欢喜爱乐之心。彼等当复作如是念：‘我今当应余诸佛所乃可修习如是经典。所以者何？我今自知多诸障难，身遇病苦气力甚微，宁堪修行如是经典？’世尊，彼辈如是，于甚深法更生放舍远离之心，不能发勤勇猛精进乐欲成就如是经典。</p>
  <p>“世尊，尔时亦当有诸菩萨，精进勤求专念之者，爱乐是法，劝持是法，摄受是法。若诸法师说是法者，于是法中如法行故，能舍身命，不著名闻，不求利养，不自宣说己身功能，不染衣钵，不乐城邑，常趣空闲山林静处。其或闻是微妙法故生大欢喜，更当具足发勤精进，听受如是微妙法门，常读诵故，常念持故，思惟义故，如说行故。彼等于未来世诸如来所，非徒直欲求彼多闻，亦无但求在于有处，唯为成就诸功德故，常念勤求精进勇猛。世尊，然复应有往昔己曾供养诸佛宿种善根诸善男子、善女人辈，发大精进为闻如是微妙法故，更发如是大誓庄严：‘愿我当得干渴肌肤，散骨消髓，炽然身心，苦行不息，必欲成就如是妙典！’终无暂时懈怠懒惰而不听闻微妙胜法，亦无不思甚深义理，复无舍他不为宣说，而常勇猛行大精进，但为摄受诸菩萨故，听闻如来如是妙典，闻已即便生欢喜心。”</p>
  <p>尔时，世尊赞彼贤护菩萨言：“善哉！善哉！贤护，如是，如是，如汝所说，我今随喜。贤护，我随喜故，一切三世恒河沙等诸佛世尊皆亦随喜。”</p>
  <p>时，彼贤护菩萨复白佛言：“若有在家菩萨，处于世间闻是三昧，欲自思惟即为他说，乃至一日或经一夜，是人安住几种行法，当得成就思惟三昧为他说也？”</p>
  <p>佛言：“贤护，彼在家菩萨处于世间，若欲修习思惟三昧，或一日一夜乃至一殻[(殻-几)/牛]牛乳时者，吾今语汝：彼在家菩萨既居世间，当应正信不起悭贪，常念行施随多少施，当一切施不求果报，应归依佛、又归依法、亦归依僧，不事天神亦无礼拜，不生嫉妒常念随喜，当须清净如法活命，不爱儿女不著妻妾，不染居家不耽财宝，常乐出家念除须发，修八关斋恒住伽蓝，常怀惭愧发菩提心不念余乘。见有持戒清净比丘修梵行者，终无调戏常行恭敬，从谁闻学如此三昧，当于师所生爱敬心，起尊重心善知识想，生教师想起诸佛想，一切众具悉以奉之，常当识恩恒思报德，以能教我微妙法故。贤护，彼在家菩萨处俗之时，应住如是诸法行已，然后教示如是三昧，如是思惟，如是修习。”</p>
  <p>时，彼贤护菩萨复白佛言：“希有世尊！如来应供等正觉，今乃为彼出家在家诸菩萨辈，正信成就乐深法者，宣说如是无上妙法，令住如是无量法行，然后当得思惟解说如是三昧。世尊，如来灭后，如是三昧于阎浮提能广行不？”</p>
  <p>佛告贤护菩萨言：“贤护，我灭度后，此三昧经于阎浮提四千年中广行于世。而后五百年末一百岁中，正法灭时、比丘行恶时、诽谤正法时、正法破坏时、持戒损减时、破戒炽盛时、诸国相伐时，当斯之际颇有众生炽然善根，往昔已曾亲近诸佛，供养修行植善种子，为彼诸丈夫辈得是经故，此三昧典复当流行于阎浮提。所谓佛威神故，故令彼等于我灭后，闻此经已欢喜书写，读诵受持思惟其义，为他解释如说修行。”</p>
  <p>尔时，贤护菩萨，及宝德离车子，闻如来说正法灭时，悲泣雨泪，从座而起，整理衣服，偏袒右肩，右膝著地，合掌恭敬而白佛言：“世尊，我等当于如来灭后，后五百岁末百年中，沙门颠倒时、正法欲灭时、诽谤正法时、破坏正法时、持戒损减时、破戒增长时、正法护减时、非法护增时、众生浊乱时、诸国相伐时，能于如来所说经典妙三昧中，读诵受持思惟义理为他广说。何以故？我心无厌终不知足。是故我于如来所说修多罗中，能听闻故，能书写故，能读诵故，能受持故，能思惟故，能修行故，能广说故。”</p>
  <p>尔时，商主优婆塞，伽诃岌多居士之子，那罗达多摩纳等，闻如来说未来世中正法坏灭，为正法故悲哀泣泪，从座而起，整理衣服，偏袒右肩，右膝著地，恭敬合掌而白佛言：“世尊，我等能于如来所说妙修多罗，及能受持修多罗者，我皆摄护令得增长。世尊，我今复为如来所说微妙经典，作其加护，令得广宣久住于世。何以故？以是经典能于无量阿僧祇劫，多所成就阿耨多罗三藐三菩提故。世尊，我等得闻未曾有法，至心受持思惟其义，为他解说广行流布。世尊，我今闻此甚深经法一切世间无有信者，我先为其造善根器，然后为解。”</p>
  <p>尔时，众中有五百比丘、比丘尼、优婆塞、优婆夷四部众等，闻如来说未来世中正法坏灭，为正法故悲泣雨泪，从座而起，整持衣服，偏袒右肩，右膝著地，恭敬合掌而白佛言：“世尊，我等受持如来正法。然诸大士善丈夫辈，尔时于我当作正依，当作覆护，为我经理，能令我等于如来所说如是甚深修多罗中，取真实义如法修行。唯愿世尊，付嘱我等诸善丈夫分明立记。何以故？世尊，我及彼等皆能护持摄受正法及摄受者故。”</p>
  <p>尔时，世尊即便微笑放金色光，其明遍照十方世界诸佛国已还至佛所，右绕三匝从顶上没。</p>
  <p>尔时，尊者阿难作如是念：“世尊昔来已多微笑，然于笑时必为异事，我今应问微笑因缘。”如是念已，即从座起，整持衣服，偏袒右肩，右膝著地，合掌向佛，以偈白言：</p>
  <p>“其心清净行无秽， 有大威德巨神通，</p>
  <p>一切最尊世中上， 显现无垢如明月。</p>
  <p>无碍圣智解脱心， 迦陵伽声天中最，</p>
  <p>一切异轮莫能动， 今忽微笑有何缘？</p>
  <p>通达正真为我说， 能多利益两足尊，</p>
  <p>闻是如来微妙音， 一切皆当大欢喜。</p>
  <p>诸佛世尊岂虚笑？ 佛复放光有胜人，</p>
  <p>谁于斯日获大利？ 是故今应宣笑旨。</p>
  <p>谁于今日得证真？ 谁于今日受法王？</p>
  <p>谁于今日自灌顶？ 谁于今日登佛位？</p>
  <p>谁于今日利世间？ 谁当总宣佛法藏？</p>
  <p>谁于佛智得常住？ 以是尊应显笑缘。”</p>
  <p>尔时，世尊即以偈告长老阿难曰：</p>
  <p>“阿难汝见大集不？ 摄护五百从座起，</p>
  <p>身心欢喜发诚言： 我辈当来获斯法！</p>
  <p>此等一心瞻察我： 我于何时亦复然？</p>
  <p>咸于我前兴大誓： 我辈当来证斯道！</p>
  <p>复有八辈从座起， 五百上首此为尊，</p>
  <p>彼于末世法坏时， 为世间法故宣说。</p>
  <p>我今告汝如是言： 于此众中无碍智，</p>
  <p>是辈非于一佛所， 起立合掌敬诸尊。</p>
  <p>我观往昔无量世， 八万诸佛皆现前，</p>
  <p>八人为首从座起， 还为护持是妙法。</p>
  <p>前此八万亿由他， 复值如是数诸佛，</p>
  <p>心得解脱大名称， 彼时此辈已摄持。</p>
  <p>今复于我胜法中， 能为摄护利益首，</p>
  <p>教化无量菩萨众， 断除嫉妒诸大人。</p>
  <p>此等于我灭度时， 取我舍利兴供养，</p>
  <p>善持我斯诸佛事， 安置箧笥遍十方。</p>
  <p>平地造塔或在山， 付嘱天龙及金鸟，</p>
  <p>斯等依仗于此经， 寿终皆得生天上。</p>
  <p>后虽转生于人间， 而常不离胜家姓，</p>
  <p>善持我斯菩提事， 还发大愿随本心。</p>
  <p>或时为法至他国， 恒值如是深妙典，</p>
  <p>得已转授众多人， 以欢喜心除嫉妒。</p>
  <p>求法精诚无懈倦， 轻财贱命岂爱身？</p>
  <p>降伏一切诸外论， 常以妙法惠施彼。</p>
  <p>时世无能受斯经， 亦无读诵转教人，</p>
  <p>唯有此辈五百贤， 今于我前从座起。</p>
  <p>复此八士诸菩萨， 当来北天授斯法，</p>
  <p>乐恒广宣多利益， 弘是甚深修多罗。</p>
  <p>此八正士为上首， 彼五百数复无增，</p>
  <p>远离嫉妒弃名闻， 来世当授广大法。</p>
  <p>如是比丘及尼辈， 诸优婆塞优婆夷，</p>
  <p>巧智无妒登法师， 当成正觉大威德。</p>
  <p>彼不思议神德具， 百福之体相庄严，</p>
  <p>得微妙乐除众苦， 长拔三毒烦恼根。</p>
  <p>此等从今舍命已， 终不受生恶道中，</p>
  <p>一切生中常和合， 所遇菩提最胜事。</p>
  <p>既舍一切恶趣生， 亦能永离诸难处，</p>
  <p>功德不可知边际， 如是无量受多福。</p>
  <p>复当得见弥勒佛， 于彼常起和合心，</p>
  <p>恭敬供养利益他， 唯求无上菩提故。</p>
  <p>彼时此辈恒集会， 承事超世两足尊，</p>
  <p>为此诸佛妙菩提， 当度生死登彼岸。</p>
  <p>于后末世法坏时， 彼等亦常持此法，</p>
  <p>如是所处恒修行， 遇弥勒世事若斯。</p>
  <p>所可于此贤劫内， 广为利益世间灯，</p>
  <p>彼一切处护是经， 安住三世无所畏。</p>
  <p>将来亿数多诸佛， 不可思议难得边，</p>
  <p>斯皆供养广修行， 常护如是胜佛事。</p>
  <p>其有在前成菩提， 彼彼咸同修供养，</p>
  <p>而或于先取灭度， 我住多世那由他。</p>
  <p>今此贤护大菩萨， 及是宝得出众珍，</p>
  <p>商主岌多伽摩那， 当见恒沙无数佛。</p>
  <p>于彼亦受无上经， 前已经历多劫数，</p>
  <p>妙算不能尽其形， 无量亿劫谁能知？</p>
  <p>若有众生得闻名， 或于觉时及睡梦，</p>
  <p>能发勇猛师子吼， 彼辈皆得天人尊。</p>
  <p>若有众生但闻名， 直能信敬及随喜，</p>
  <p>一切作佛无疑虑， 何况供养于彼身！</p>
  <p>其所受法不思议， 寿命住法亦无量，</p>
  <p>利益广大无穷尽， 功德智慧不可知。</p>
  <p>彼过去佛难思量， 清净持戒洹沙数，</p>
  <p>此辈于彼广行施， 唯求无上佛菩提。</p>
  <p>彼诸功德不可数， 多劫宣说莫能穷，</p>
  <p>于菩提中无增减， 常念护持是经法。</p>
  <p>阿难若人护此经， 书写读诵及忆念，</p>
  <p>汝应决定兴爱敬， 终不离是五百中。</p>
  <p>阿难若人持此经， 自当勤心求坚固，</p>
  <p>净持禁戒舍睡眠， 决定得斯妙三昧。</p>
  <p>我毗尼处说木叉， 诸比丘学居兰若，</p>
  <p>若能头陀不舍离， 得此三昧定无疑。</p>
  <p>一切别请尽能舍， 凡是美味皆断除，</p>
  <p>师所常起诸佛心， 谁云不证斯三昧？</p>
  <p>贪恚痴患先觉知， 我慢嫉妒咸远离，</p>
  <p>情无垢著念无为， 读诵思惟胜三昧。</p>
  <p>清净意处无可染， 调伏诸根息怨嫌，</p>
  <p>一心专念如来身， 读诵受持妙三昧。</p>
  <p>若有菩萨在居家， 心常坚住出家事，</p>
  <p>受持读诵口业成， 心常念学此三昧。</p>
  <p>恒应修持五种戒， 亦常数受八戒斋，</p>
  <p>常住寺庙舍资生， 读诵思惟此三昧。</p>
  <p>不当耽著众妇妾， 勿爱儿女及珍财，</p>
  <p>住优婆塞行羞惭， 但当忆持此三昧。</p>
  <p>莫于他所起害心， 唯思除去诸调戏，</p>
  <p>无处可著住于忍， 但念思惟此三昧。</p>
  <p>莫于财物生执著， 花香涂粉及诸鬘，</p>
  <p>无处染著安彼忍， 但当受持此三昧。</p>
  <p>若比丘尼求此经， 当勤归敬除嫉妒，</p>
  <p>调戏贡高及我慢， 证彼菩提亦不难。</p>
  <p>应发精进破睡眼， 一切诸求皆当断，</p>
  <p>心爱乐法净命存， 唯当读诵此三昧。</p>
  <p>心常不共贪欲俱， 莫起恚恨无迫恼，</p>
  <p>不以魔缚系众生， 唯当受持此三昧。</p>
  <p>无以谄曲有所为， 勿贪好衣及涂薰，</p>
  <p>莫行两舌离别他， 唯当受持此三昧。</p>
  <p>男女声色不系念， 寂绝无诸邪念事，</p>
  <p>于教师所生佛想， 唯当受持此三昧。</p>
  <p>所生永离众恶道， 于佛法中不空信，</p>
  <p>破除三有诸障难， 要当受是三摩提。”</p>
</body></html>