<!DOCTYPE html>
<html>
<head>
  <meta charset="utf-8"/>
  <meta name="author" content="失译师名/北凉"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>佛说大方广十轮经卷第七</title>
</head>
<body>
  <h1 class="head">佛说大方广十轮经卷第七</h1>
  <h2>远离讥嫌品第九</h2>
  <p>尔时，金刚藏菩萨复白佛言：“世尊，云何菩萨摩诃萨于声闻乘、辟支佛乘不生讥嫌，于诸菩萨亦无讥嫌？云何于如来声闻众中，成器、不成器得无讥嫌，于大乘道常善修行？云何得利智一切三昧诸陀罗尼及诸地忍？云何得升进不退转法？云何常得善知识？云何常得不离佛法，供养众僧及诸菩萨？云何于善根不生厌足？云何于菩萨行愿得无厌足？”</p>
  <p>尔时，世尊告金刚藏菩萨言：“善男子，菩萨摩诃萨有十种轮，若有成就如是轮者，则于声闻、辟支佛乘无所讥嫌，乃至于菩萨乘亦无讥嫌。若于如来声闻众中，成器、不成器者悉无讥嫌，常得升进不退法轮，而于大乘亦得增长无有阙失，常得禅定诸陀罗尼及诸地忍，不离佛法，供养众僧及诸菩萨，求于善根悉无厌足，得坚固精进，发无量行愿；过去所作一切恶业，皆以贤圣金刚地智，令使永尽悉得究竟；一切现在所有恶业，皆使无余更不复作；能速成就无上法轮，七觉意宝而无厌足；能除一切众生结使，人所依止。</p>
  <p>“善男子，譬如转轮圣王，若欲行时，宝轮最在其前，其余诸宝皆悉随后，能灭一切诸四天下众生浊恶，亦令四天下一切人民身意受乐；菩萨摩诃萨亦复如是，若成就十轮，于声闻乘无所讥嫌，乃至一切众生亦依止而存。善男子，譬如大车具足四轮，多人依止乘于正路，边有块石众草，乃至根茎华果，为轮所辗皆悉消灭；如是菩萨摩诃萨为诸众生，若有障法一切罪业，辗断消灭令不受报。善男子，譬如剑轮悉能斩截怨敌等首，既断支节手足更不任用；菩萨摩诃萨若能成就如是十轮，一切六趣欲界诸恶，皆悉断除令尽无余，不复受报。善男子，譬如五日出时，一切四天下大地，所有水处无不干竭；如是菩萨成就十轮，能为众生除诸业障及障法等罪，众苦根本一切消灭。譬如风灾起时，四方大风一时俱起，能吹一切大石诸山皆为微尘；如是菩萨摩诃萨能成就十轮，为诸众生同共依止，令四倒山结使诸业障法重罪灭苦根本，令得无余。善男子，譬如师子王若欲吼时，一切畜生诸众生等皆悉怖畏；如是菩萨摩诃萨亦复如是，乃至外道及诸异学恶知识等，皆令惊畏忘失言辩。善男子，譬如释提桓因以军围绕，手执金刚杵破坏阿修罗；如是菩萨摩诃萨成就十轮者，一切倒见外道之属，恶知识等皆悉坏灭。善男子，譬如如意宝珠，著高幢上雨种种宝；如是菩萨摩诃萨成就十种轮者，能持戒幢，雨众法雨，以施一切无量众生。善男子，譬如夜闇，明月出现灭一切闇，若有一切迷失道者令得正道；如是菩萨摩诃萨成就十轮者，无明黑闇如是众生失八正道，亦为众生说种种法，令其照明，尽诸苦际，示八正道。善男子，譬如日初出时，一切谷米皆悉增长，诸华开敷及诸药谷尽得成熟，雪山消流诸河充溢，以渐次第满于大海；如是菩萨摩诃萨成就十轮者，但调伏戒慈悲炙暖故，为诸众生说无量法，能生善根种种华果，一切结使业报恶行及邪见山悉得消灭，乃至究竟证于涅槃，一切妙果无不悉得，信戒施闻慧无量三昧如是次第犹如大河以渐满足，以渐满故能令众生入于无畏涅槃之城。</p>
  <p>“善男子，云何名菩萨摩诃萨十种轮者？所谓十善是也。菩萨成就此十轮故，乃能成熟一切众生。菩萨以离杀生故，能令一切众生无惊无怖，无有一切忧悲苦恼，善根成熟具足果报。若于前际流转六趣没生死河，以如是等不杀生因缘，先世所作身口意等恶业诸罪一切烦恼，能令众生障于正法，自作教他作乃至见作随喜，受持如是不杀轮故皆悉辗坏，一切恶业障碍罪报令无有余。亦以不杀因缘，能令一切诸天人等皆生爱乐无有疑悔，寿命得长；临欲终时，所爱妻子及诸眷属悉皆围绕，身不受苦；乃至神逝所往之处，终不见阎罗王及诸狱卒。若临死时遇善知识，清净持戒心乐福田，舍此身已得生人中诸根聪利，复值善知识清净持戒，常乐福田断除诸恶，而求一切大菩萨行，入深智海遂得菩提。其所生处，常离刀杖诸恶国土，寿命长远，自在净国离诸惊怖，如彼佛寿无量无边，亦复能作如是寿命，为诸众生说法教化，乃至佛涅槃后令法久住。善男子，是名菩萨摩诃萨最初轮也。菩萨若成就此轮，于声闻乘、辟支佛乘无所阙失，于一切如来声闻弟子亦无阙失，不退大乘，一切三昧诸陀罗尼及诸忍等，到于一切自在之地，常随善知识佛及菩萨，得闻正法，供养众僧，植诸善根，恒无厌足，修诸菩萨一切行愿，亦无厌足。何以故？过去诸佛于此十恶皆悉远离，于一一恶不善业等亦不赞叹。以是之故，善男子，于此十善若能守一善业，以如是相所获果报亦如前说。</p>
  <p>“复次，善男子，菩萨摩诃萨修行不盗，能施一切众生，无惊无怖无畏亦无愁恼，己所有物，如法饮食资身财业，恒求一切如法利益无非法欲。以此善根行业果报，假使曾于六趣流转没生死河，以不盗力故，身口意业所作众罪能障正法，乃至财业等障，自作教他见作随喜，以不盗轮皆悉辗除令无有余。亦令人天一切爱乐而无疑悔，乃至临命终时，妻子眷属一切围绕，身不受苦。若命终后，神逝所往，不见阎罗王及诸狱卒。恒遇所爱诸善知识，持戒清净心乐福田，乃至能离一切恶法，成就一切无量善法。随所生处，得大财业；有财业已能离怖畏，而悉不与水火贼共，乃至到于菩提，悉得众宝严饰佛国，宝树具足，无我我所无取无著，成就一切众生行业，无我所、无所受、无寿、无众生，而悉调伏于彼佛国。善男子，是名菩萨摩诃萨第二轮也。若菩萨成就此轮，于声闻、辟支佛乘悉无阙失，乃至如来声闻弟子亦无讥嫌，而自于彼摩诃衍乘无有厌足，悉得一切诸三昧门及陀罗尼忍地，亦不舍于一切誓愿。</p>
  <p>“复次，善男子，菩萨摩诃萨终身远离邪淫，一切众生皆为欲流之所沉没，而能施于无畏无嫉无热恼害，于己妻色恒生知足，无非法欲。以是善根果报力故，若有宿世邪淫果报，六趣生死流转诸有，自作教他见作随喜，而令悉离诸邪淫轮，辗断恶业令无有余，乃至成菩提道，生于净国无女人处，第一清净，彼诸众生皆悉化生，不从父母和合受身。善男子，是名菩萨摩诃萨第三轮也。菩萨摩诃萨成就此轮，乃至不舍一切愿行。</p>
  <p>“复次，善男子，菩萨摩诃萨尽其形寿，离诸妄语，常随顺语，以是因缘人天欢喜，乃至逮得菩提，不谄众生而生其国，所言真实无有虚伪，是名菩萨摩诃萨第四轮也。若菩萨成就此轮，乃至常求一切菩萨愿行，而无厌足，终不暂舍。</p>
  <p>“复次，善男子，菩萨摩诃萨于终身中常离两舌，乃至以此善根至成菩提，调伏众生，修六和敬，来生其国，皆共一心互相恭敬，而无违失修质直法。善男子，是名菩萨摩诃萨第五轮也。菩萨摩诃萨成就此轮，乃至常求菩萨行愿，无有厌足终不暂舍。</p>
  <p>“复次，善男子，菩萨摩诃萨远离恶口，乃至成就菩提，耳终不闻不适意事，常生佛国，恒闻种种柔软人声及音乐声，闻诸法声周遍佛国，志念成就梵音清彻，如是众生来生其国。善男子，是名菩萨摩诃萨第六轮也。若有菩萨成就此轮，从初发心乃至成佛，恒求菩萨一切行愿，而无厌足终不舍离。</p>
  <p>“复次，善男子，菩萨摩诃萨于其终身远离绮语，乃至菩提，常于佛国闻诸菩萨摩诃萨百千法音周遍佛国，而恒远离一切绮语，成就善语法语如是众生，来生其国。善男子，是名菩萨摩诃萨第七轮也。若菩萨成就此轮乃至菩提，常求菩萨一切行愿，而无厌足终不暂舍。</p>
  <p>“复次，善男子，菩萨摩诃萨于其终身远离贪欲，乃至菩提，常生净国，地平如掌，众宝充满，亦以宝树而严饰之，复有若干种无价宝衣、璎珞、幢幡、金绳、珠璎，而彼世界种种庄严罗网宝树，彼中众生远离憍慢我心贡高，颜貌端严诸根具足，其心平等，如是众生来生其国。善男子，是名菩萨摩诃萨第八轮也。若菩萨能成就此轮，乃至菩提，恒求菩萨一切行愿，而无厌足终不暂舍。</p>
  <p>“复次，善男子，菩萨摩诃萨于其终身远离瞋恚，乃至菩提，悉除一切垢恼秽浊尘云暴风，于彼净国无诸浊恶断除憍慢。生彼国已，形色端正，相好第一，诸根不缺，禅定慈悲，以自严饰，如是众生来生其国。善男子，是名菩萨摩诃萨第九轮也。若菩萨成就是轮，乃至菩提，恒求菩萨所作愿行，而无厌足终不暂舍。</p>
  <p>“复次，善男子，菩萨摩诃萨于其终身远离邪见，复能以比离邪见轮，令诸人天一切爱乐，若有众生流转六趣没生死河，如是人等起身口意，一切业障及烦恼障而障正法，自作教他作见作随喜，以此离邪见轮，碾断业结令灭无余。妻子眷属围绕左右，临命终时身不受苦，神逝所往，亦终不见阎罗王等及诸狱卒，随善知识持戒清净，心乐福田恒生正信，命终之后得生人中，亦与善知识及诸持戒福田之人而相遭遇，还相依止令得正见，为善知识之所教授，修习善法恒离一切不善等恶，于诸善根皆悉成就，一切菩萨所行之道无不修习，以是因缘能度一切众生，入摩诃衍正法大海，乃至得菩提道，一切疑网及诸吉相常见断见，离我我所见，如此众生来生其国，寿命无量，悉同法味皆是大乘，弃舍声闻、辟支佛，及诸天魔、一切外道并魔眷属，皆悉已离如是等恶来生其国。彼佛寿命无量无边，恒于其中而作佛事，般涅槃后令法久住，无所损减而更炽然皆悉一味。善男子，是名菩萨第十轮也。若菩萨摩诃萨成就此轮，于声闻乘、辟支佛乘不生讥嫌，及二乘人亦无讥嫌，乃至大乘亦复如是。于大乘人能令增广炽然三宝，于诸如来声闻弟子，成器及不成器者亦无讥嫌，而能庄严摩诃衍道，一切三昧诸陀罗尼乃至忍地，恒善修学证胜进法，不离诸佛及大菩萨善知识等听法信受，乐供养众，心无厌足，求诸善根，终不暂舍，菩萨所行六波罗蜜亦无厌足。</p>
  <p>“善男子，若能成就如是十轮者，菩萨摩诃萨，疾成无上正真道觉。何以故？过去诸佛修行十善，离一切恶，能现如是种种果报因缘无量相貌，具菩提道，悉断一切烦恼结使，尽竭三恶皆使无余，是故能令绍三宝种，久住于世常得炽然，使不复受三有之身向于涅槃，为断阴入界等入无畏城，以此远离十恶因缘，具足果报如上所说。以是义故，善男子，若于此十善不修一者，求于佛道，而复自言：‘我是大乘，皆应当得无上菩提。’如此之人，是大妄语，多行谄曲种种欺诳，于诸佛所，能断一切众生善根趣向三恶。是故善男子，具足十善刹利大姓、婆罗门大家，四天王天乃至非想非非想天，声闻乘、辟支佛乘，修行如是十善功德，悉能具足阿耨多罗三藐三菩提故。善男子，以此十善而自庄严，求无上果修学大乘疾成佛道者，此则安立一切功德善根处所，若能守护十善，便于善根誓愿满足，成无上道。”</p>
  <p>尔时，世尊欲重宣此义，而说偈言：</p>
  <p>“以十轮觉悟， 欲离一切苦，</p>
  <p>不应讥声闻， 恼著袈裟者。</p>
  <p>随顺缘觉乘， 信心勤精进，</p>
  <p>安乐诸众生， 而受行大乘。</p>
  <p>一切诸缘觉， 觉了最胜法，</p>
  <p>净修于佛道， 速证得菩提。</p>
  <p>远离于杀生， 人天皆爱念，</p>
  <p>生生得长寿， 善修无害业，</p>
  <p>一切所生处， 常乐于佛法，</p>
  <p>亲近世尊者， 速证得菩提。</p>
  <p>若离于偷盗， 一切智所敬，</p>
  <p>悉灭诸悭贪， 守护不盗戒，</p>
  <p>生处常大富， 为他作施主，</p>
  <p>而得严净国， 以众宝庄饰。</p>
  <p>灭除烦恼秽， 干竭于爱欲，</p>
  <p>能远离邪淫， 速得清净国，</p>
  <p>永离欲淤泥， 解脱净众生，</p>
  <p>令入于大乘， 由离邪淫故。</p>
  <p>欲得圣智者， 赞叹于实语，</p>
  <p>弃舍诸妄语， 悉灭于苦恼，</p>
  <p>究竟得实语， 常值于诸佛，</p>
  <p>速疾成菩提， 远离妄语故。</p>
  <p>堪任为善器， 而远离两舌，</p>
  <p>常与当佛会， 永舍于断见，</p>
  <p>得圣无染著， 逮总持辩才，</p>
  <p>能知深法海， 不久得菩提。</p>
  <p>常说柔软语， 远离于恶口，</p>
  <p>众生所爱乐， 能灭先世业，</p>
  <p>令众生欢悦， 菩萨之法将，</p>
  <p>悉知诸佛行， 得入第十地。</p>
  <p>智者所爱敬， 远离于绮语，</p>
  <p>具足五功德， 所说皆觉了，</p>
  <p>欲闻尊贤教， 及与求圣道，</p>
  <p>供养诸佛海， 速得一切智。</p>
  <p>一心除贪淫， 不坏于正法，</p>
  <p>供养染衣者， 炽然三乘道，</p>
  <p>常生清净国， 法将之住处，</p>
  <p>于彼获妙智， 第一无上乘。</p>
  <p>常行于慈心， 远离诸瞋恚，</p>
  <p>速疾得禅定， 志乐贤圣行，</p>
  <p>生于清净国， 远离一切过，</p>
  <p>随佛所住处， 永离一切瞋。</p>
  <p>专一修纯信， 远离诸邪见，</p>
  <p>显示三乘道， 是名法供养，</p>
  <p>免离于恶趣， 解脱值贤圣，</p>
  <p>具足菩萨行， 逮得最上智。</p>
  <p>安住而说法， 能成于菩提，</p>
  <p>三昧总持忍， 皆由十善故，</p>
  <p>具足轮威德， 悉碾除恶趣，</p>
  <p>尽灭业结障， 疾成正法将。</p>
  <h2>布施品第十</h2>
  <p>“复次，善男子，若成就十轮菩萨摩诃萨，从初发心，一切五欲皆悉舍离，胜于一切声闻、辟支佛人，亦能为彼二乘而作福田。何等为十？常行布施，所谓饮食、衣服、象马辇舆，乃至己身手足头目、髓脑耳鼻、皮骨血肉一一皆舍。若行施时，不著躯命，亦不为己求世间法出世间乐，恒念度脱一切众生，修大慈悲巧方便智，如是心施于诸众生，为令一切皆得安乐故施，为灭一切众生结使故施，不受后有故施，不粗心故施，无嫉妒故施，乃至最下乞人亦如是施，不为受报故施，不求声闻、辟支佛故施，求一切种智故施，乃至一人亦常如是修行于施，是名菩萨摩诃萨心施，成就初轮庄严法施。</p>
  <p>“如是菩萨从初发心，能为一切声闻、辟支佛作大福田，应当守护恭敬供养。何以故？一切声闻、辟支佛，为断己身三恶趣贫，但自饶益而不为他修行布施；菩萨摩诃萨为断一切众生苦恼，以大慈悲哀愍心施，是故能为声闻、辟支佛而作福田。不为于己而求果报，唯为最上第一乐故常行于施，终不染著人天生死五欲乐故修行于施，而为利益一切众生，不念自身所受善恶修行于施，为断一切众生苦报修行于施，菩萨能如是行檀波罗蜜故，堪任为声闻、辟支佛福田。若不染著世间五欲，而为具足大慈大悲能如是施，名为菩萨摩诃萨，亦名声闻、辟支佛福田。假设修行无量布施，若不断于世间五欲不名为施，亦不名菩萨，不能与声闻、辟支佛作大福田，不为贤圣所印。是故应断五欲无染著施，若染五欲则不名菩萨，亦非福田，如斯施者不能灭于烦恼少分，何况能除一切结习？”</p>
  <p>尔时，世尊欲重宣此义，而说偈曰：</p>
  <p>“成就于施轮， 智者清净心，</p>
  <p>尽离于五欲， 令众得妙乐。</p>
  <p>乃至施少分， 皆为除众苦，</p>
  <p>不令受少果， 应获上福田。</p>
  <p>虽复种种施， 而不离五欲，</p>
  <p>此施非圣印， 不堕决定聚。</p>
  <p>舍欲而行施， 施微而报重，</p>
  <p>声闻辟支佛， 俱以为福田。</p>
  <p>是故应离欲， 常得清净施，</p>
  <p>安乐诸众生， 是名真福田。</p>
  <p>“复次，善男子，菩萨摩诃萨有十种法施轮，若能成就十种法施轮者，速疾得日光三昧，能为一切声闻、辟支佛作大福田。何等为十？所谓依止佛法，依止声闻法，依止辟支佛法，依止摩诃衍法，依止世间、出世间法，依止有漏、无漏法，尊重恭敬一切听受，随顺受持为他广说。若为声闻人说，应四谛法究竟涅槃，而无嫉妒憍慢之心，不为利养一切名称，亦不自举亦不轻他，恒为一切发大慈悲分别演说，不为说辟支佛法及与大乘。若为辟支佛人说，应十二因缘法，离老病死得尽苦际，都不为说声闻小乘、菩萨等法。若为大乘人说，应六波罗蜜，具足诸行证无上道，亦不为说声闻、辟支佛法，但随诸众生所应修行而为说之。于诸如来所演言教，乃至一句一偈，恭敬尊重终不诽谤，亦不隐没而作障碍，于说法人作世尊想，于听法者作病人想，于正法中作妙药想，弃舍五欲为欲说法，心常平等而不取相。</p>
  <p>“善男子，是名菩萨摩诃萨十种法施轮也。若菩萨成就如是十种法施轮者，便速疾得日光三昧，能为一切声闻、辟支佛作大福田，常为一切守护供养。”</p>
  <p>尔时，世尊欲重宣此义，而说偈言：</p>
  <p>“智者修法施， 演说于三乘，</p>
  <p>不堪法器者， 终不令谤法。</p>
  <p>声闻及缘觉， 多人而修习，</p>
  <p>辟支佛利智， 教令入大乘。</p>
  <p>但为成法器， 非法不妄说，</p>
  <p>随诸根利钝， 渐教令升进。</p>
  <p>于法常恭敬， 信受不诽谤，</p>
  <p>有能说法者， 供养如世尊。</p>
  <p>听法诸众生， 令灭于烦恼，</p>
  <p>不贪著名誉， 利养而说法。</p>
  <h2>持戒品第十一</h2>
  <p>“复次，善男子，菩萨摩诃萨发大庄严具足戒轮，若成就此轮，从初发心远离五欲，于声闻、辟支佛中，第一最胜为大福田，皆应供养而守护之。</p>
  <p>“何等为菩萨摩诃萨庄严戒轮？善男子，菩萨摩诃萨有能出家，受其具足成就波罗提木叉，而不与声闻、辟支佛共。若菩萨不以此戒能为众生除诸烦恼一切邪见，是则不名为摩诃萨，亦不名为声闻、辟支佛大福田也。善男子，若菩萨摩诃萨，于一切众生心常平等，护持净戒，志念坚固而不退转，心恒专一不生异想——若见持戒破戒、悭贪布施、上中下等，有若干种无量众生，瞋恚恼害，行住坐卧——于三有中阴入诸界而无分别。如是持戒，不著欲界持戒，不著色、无色界持戒，不分别观察有想持戒，不为到不到故持戒。</p>
  <p>“善男子，菩萨摩诃萨，以如是相貌，发大庄严清净戒轮，从初发心常离五欲。如是菩萨摩诃萨，则能为一切声闻、辟支佛作大福田，亦为众生守护供养。”</p>
  <p>尔时，世尊欲重宣此义，而说偈言：</p>
  <p>“优婆塞律仪， 住于解脱戒，</p>
  <p>虽与二乘共， 不名摩诃萨。</p>
  <p>若修于空法， 不依于世间，</p>
  <p>亦不依诸有， 智者护净戒。</p>
  <p>不取于戒相， 清净离诸漏，</p>
  <p>如是护戒者， 最胜之福田。</p>
  <h2>忍辱品第十二</h2>
  <p>“复次，善男子，云何名菩萨摩诃萨发大庄严具足忍轮？若菩萨成就此轮者，从初发意能除五欲，堪为声闻、辟支佛作大福田，亦为众生尊重恭敬供养守护。善男子，菩萨摩诃萨忍辱有二种：一者、世间，二者、出世间。</p>
  <p>“又菩萨有漏忍者则受诸有，亦不能无众生之想，依止果报，依止功德，亦名住色声香味触忍，亦名羸劣忍，无所堪忍悲愍念众生而修行忍，但是谄曲悦彼故忍，不为安乐众生故忍。如是忍者，则与声闻、辟支佛同，非大庄严，亦非菩萨，但有假名。如是菩萨，终不堪任为诸声闻、辟支佛作大福田，是名菩萨世间忍轮。</p>
  <p>“云何名菩萨以大庄严出世间忍？为诸众生故，修行于忍而不染著，若于一切所作事务，言语相貌音声名字圣所住处，皆悉随顺而不舍，于三结三受、三相三世、三有三业，如是等事悉不依止，心恒寂灭而修行忍，是名菩萨出世间忍轮。</p>
  <p>“善男子，菩萨摩诃萨成就如是大庄严忍轮，从初发心常离五欲。是诸菩萨摩诃萨，能为声闻、辟支佛作大福田，为一切众生守护供养。”</p>
  <p>尔时，世尊欲重宣此义，而说偈言：</p>
  <p>“此忍说二种， 有相及无相，</p>
  <p>有相修行忍， 智者所不贵。</p>
  <p>有相说三业， 即依于忍聚，</p>
  <p>是名有漏忍， 非是大人相。</p>
  <p>于四颠倒中， 修于无著忍，</p>
  <p>寂灭于三业， 是忍为最胜。</p>
  <p>灭于一切行， 不依相无相，</p>
  <p>心犹如虚空， 是忍为最胜。</p>
  <p>众生皆一相， 诸法空寂灭，</p>
  <p>心无有所著， 是忍最大利。</p>
</body></html>