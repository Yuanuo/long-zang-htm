<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>宝女所问经卷第二</title>
</head>
<body>
  <h1 class="head">宝女所问经卷第二</h1>
  <h2>发意三十二宝品第二</h2>
  <p>尔时贤者舍利弗问宝女曰。今者女身岂能修于至诚之法谊律行乎。宝女答曰。唯舍利弗。其至诚者无有言辞。法者无欲谊不可获。计于律者身心寂然。又如彼者不可发遣亦无所受。唯舍利弗。其至诚者则灭尽相。法憺怕相。仪离严饰律解脱相。以是之故不有言辞亦不可说。唯舍利弗。至诚无本法无差特。议无有二律无造谊。以是之故不有所说。亦无言辞不可赞咏。时舍利弗复问宝女。女所执宝为何等类。而尔名曰为宝女也。于是宝女答舍利弗。菩萨则以三十二事而现目前兴发宝心。一切声闻缘觉之乘所不能及。何谓三十二事。救济一切黎庶之类。皆令兴发诸通慧心不断佛教则发宝心。将护法教则发宝心。亦不断绝圣众之令则发宝心。劝导众生立贤圣安无极之珍则发宝心蠲除黎庶尘劳之欲。去诸恼患至于大哀则发宝心。一切所有琦珍异宝悉能舍施。内外所有瑰琦之物无所贪惜则发宝心。自能护己禁戒善行。能以救济毁戒之人则发宝心。忍辱之力和雅安详精进合集。令诸嗔诤患厌怒害。贡高自大怀结之众群黎之类。恃怙力势欲有所加。使兴忍辱。而令众生观于道法忍辱之力则发宝心。不怯不弱亦无懈怠。坚固殷勤永不回还。于大乘行而不懈倦。开化懈怠众生朋党令大精进则发宝心。心意专精而修一行。同等禅定三昧正受。所归差特开化众生。令于欲界而无所著。以权方便退还于禅则发宝心。智慧分别破坏一切诸窈冥法。犹如真正而无有二。入施一品感动圣达则发宝心。等心一切而无加害。道无若干寻以一味为诸通慧则发宝心。离诸结滞而以平等。有为无为有形无形。亦无欢欣不离寂然。无心熙怡善住安谛。意不动摇苦乐不移。将护群黎则发宝心。离于恐惧。于深缘起十二相连奥妙之谊而无所畏。所当度者晓了超越不取诸见则发宝心。积累功德而无厌足周满相好则发宝心。常志好乐欲见正觉。而不违远恒睹诸佛则发宝心。求闻经法听省典籍称量谊趣则发宝心。如所闻法可讲说者发无量心。所兴诸法无所师受则发宝心。建立所行睹毁戒者而以恩济则发宝心。其无所学志存新学而不轻慢则发宝心。舍于贡高自大甚慢邪憍之心。卑下谦顺而受教命。自屈稽首一切众生则发宝心。志存微妙诸根明达。蠲除卑贱下劣之乘。信乐大乘直心向道则发宝心。离于魔事除去劳尘。洁净清白而无垢浊便无瑕疵。贪欲染污乃以永除。乐处所有不以懈厌则发宝心。而常专精行在澹泊。秉闲居德身心寂然。澹虚之行亦不污秽。生死之难志于大哀则发宝心。于是菩萨。舍于己身一切之安。欲安天人开化众生遭苦患者。于众恼热不以懈惓则发宝心。斯菩萨者光明寂然。而如势力逮无漏法。观于解脱如察己事。假使欲令而不远舍所有之事。悉欲具足十方诸佛之法则发宝心。斯为菩萨。非常苦空无我非身。观斯诸法则无有厌不染尘欲。乐志无欲道品之法则发宝心。斯为菩萨空无想无愿。于一切法而无所行。则以观察睹见众生。便于诸法而不造证则发宝心。斯为菩萨。睹于诸趣恐惧之难。忽如失火烧其头发。精进具足不可计会。无央数劫游于生死。而不懈废诸通之慧则发宝心。是为菩萨。设使亲近于佛道者。渐渐加增微妙之身圣慧之业。彼时行者不舍大法。伏意乐顺随诸穷匮。不增秽之不以懈厌则发宝心。是为菩萨。假使劝化群黎之党。第一精勤乐于道谊不计吾我。坚固志性至于大哀则发宝心。唯舍利弗。斯为菩萨三十二事而发宝心。则为名曰无极妙珍宝一切菩萨之宝心也。</p>
  <p>于时世尊赞宝女曰。善哉善哉。甚快说此菩萨之行。所发宝心而得入道。又复宝女。斯诸正士有无量德所可叹咏。发于无上正真道意。所以者何。非声闻宝非缘觉宝。斯则名曰为佛道宝为菩萨宝。加复兴隆佛道之宝。因而生出声闻缘觉菩萨发心所兴之宝。皆悉出生一切诸宝。</p>
  <h2>聪明品第三</h2>
  <p>于是贤者舍利弗白世尊曰。至未曾有天中天。此宝女身所问辩才。分别解说如所了慧聪明之慧。本岂达乎演畅要事。世尊问曰。于舍利弗所念云何。斯宝女者。不以聪明慧演说法要。莫造斯观。此宝女者。已得聪明无断辩才。于时耆年舍利弗问宝女曰。女乐堪任分别聪慧。解脱缘便。宝女报曰。唯舍利弗。一切诸法悉而应说。皆归聪明所造之业。唯舍利弗。菩萨意者分别解说为聪明慧。所以者何。摄取一切诸谊之要故发道心。是为于谊聪明之慧。等御法界故发道心。是则名曰辩才之慧。彼所说者皆归灭除。是为灭尽辩才哲慧。一切顺旨为聪明慧。发此心已。至无碍颂无断辩才。是为辩才聪明之慧。</p>
  <p>宝女复谓。舍利弗。无所行谊无所著谊。心志大谊聪明了谊。而常善思法如幻谊。计其心者则为法事聪达之心。心了诸门有所归者。归于明哲不倚六情。心无所著辩才无碍。分别聪辩所有谊者则为非谊。见法澹泊所谓顺趣。假音声耳。其辩才者托于言辞。所云佛者无不觉谊。由是法生。缘斯顺应分别法矣。有辩才者分别自恣法谊为谊。无恣之法乃为法矣。应顺之法乃为顺矣。法之辩才乃为辩才。无所有谊无为之谊。合会之谊为聪明谊。合会法者一法味谊。圣众顺灭乃为顺灭。有所分别乃为辩才。是为舍利弗诸法讲说章句。常观此法则为聪明谊也。</p>
  <h2>问宝女品第四</h2>
  <p>尔时贤者舍利弗问世尊曰。其宝女者。发无上正真道意以来久如。为于何佛而志大道。佛告舍利弗。乃往过去久远世。不可计会无央数劫。尔时有佛。号曰维卫如来至真等正觉兴出于世明行成为善逝世间解无上士道法御天人师为佛众佑。世界曰清净佛土。衣被饮食居宅游观。皆如第四兜术天上诸菩萨众。又彼佛时。纯悉一类唯菩萨众菩萨之会七十六亿皆不退转。得诸总持出于辩才。</p>
  <p>佛言舍利弗。时维卫如来至真。有转轮王名曰福报清净。主千世界。帑藏珍宝不可称计福报清净。中宫之内夫人婇女八万四千。皆国中上真人玉女。王有千子悉皆力士威势难论。其王供养维卫大圣。三十六亿岁一切施安。而诸菩萨奉衣食床卧之具病瘦医药。舍利弗问曰。唯然大圣。维卫如来寿命几何。世尊告曰。寿十中劫。福报清净王供养维卫如来。不可称限。中宫诸子眷属枝党九十二垓。侍从围绕诣维卫佛稽首足下。明月珠璎其价百千奉上世尊。则而叉手白维卫佛。唯然大圣。吾身所有供养众备。宁有供养超过此者进如来乎。佛告舍利弗。维卫如来答福报清净王曰。大王欲知有异供养为尊为上为无俦匹。王所未施设。百倍千倍万倍亿倍巨亿万倍。超胜于王前所施与供养之具。又问何谓。维卫如来见彼大王心之所念。则说颂曰。</p>
  <p class="l-js-5c">亿千诸佛国　　无数如恒沙</p>
  <p class="l-js-5c">至亿百千劫　　满中珍宝施</p>
  <p class="l-js-5c">而供养如来　　合集其福德</p>
  <p class="l-js-5c">不及愍众生　　而发道意者</p>
  <p class="l-js-5c">事亿千诸佛　　垓数如恒沙</p>
  <p class="l-js-5c">奉无数亿劫　　亦如江河沙</p>
  <p class="l-js-5c">佛道心哀胜　　七步为超殊</p>
  <p class="l-js-5c">斯供养诸佛　　最尊豪无上</p>
  <p class="l-js-5c">斯施为超越　　诫无量上忍</p>
  <p class="l-js-5c">此精进坚强　　定意慧无动</p>
  <p class="l-js-5c">其发道意者　　志愿于导师</p>
  <p class="l-js-5c">是福最无限　　所积不可尽</p>
  <p class="l-js-5c">名称远流布　　眷属巍巍妙</p>
  <p class="l-js-5c">财宝势力豪　　心念如侥获</p>
  <p class="l-js-5c">为转轮圣王　　威力天帝梵</p>
  <p class="l-js-5c">若志性欣豫　　断意诸通慧</p>
  <p class="l-js-5c">消灭诸恶趣　　悉无八难畏</p>
  <p class="l-js-5c">长益清净道　　常处天人路</p>
  <p class="l-js-5c">若人建立志　　离垢无上道</p>
  <p class="l-js-5c">诸根恒明达　　圣聪无闇塞</p>
  <p class="l-js-5c">睹诸佛奉事　　而听闻经典</p>
  <p class="l-js-5c">精求智慧圣　　常知弘道心</p>
  <p class="l-js-5c">心无犹豫结　　离谄常质直</p>
  <p class="l-js-5c">愍济众生故　　其志愿道意</p>
  <p class="l-js-5c">不乐诸欲乐　　志慕于法乐</p>
  <p class="l-js-5c">普世无所著　　行如水莲华</p>
  <p class="l-js-5c">不厌福德慧　　志求度无极</p>
  <p class="l-js-5c">发道心如是　　孰不建大道</p>
  <p>则以巨锭镣　　昭济诸群[黍-禾+利]</p>
  <p class="l-js-5c">为尊上明师　　众生大导师</p>
  <p class="l-js-5c">处世为最上　　施药除诸病</p>
  <p class="l-js-5c">建立于道意　　亿无量无尽</p>
  <p>佛告舍利弗。福报清净王者。从维卫如来。闻发道意咨嗟功德不可限量。欢喜踊跃不能自胜。则发无上正真道意。时王中宫太子官属群臣百官。及诸小王眷属翼从。说此颂曰。</p>
  <p>今以建立　　最尊道意　　兴发慈心</p>
  <p>愍伤众生　　假使欲得　　吾所敬重</p>
  <p>则发道意　　令其坚固　　生死本际</p>
  <p>而不可知　　坐行非事　　堕于苦恼</p>
  <p>殷勤精进　　志尚佛道　　为众生故</p>
  <p>行愍善哉　　则能长益　　辩才智慧</p>
  <p>具足供养　　圣达如是　　维卫之佛</p>
  <p>得不可量　　为通慧心　　所行若斯</p>
  <p>欲获天世　　之所安隐　　帝释梵天</p>
  <p>转轮圣王　　有为之安　　无为之乐</p>
  <p>则当遵修　　于斯道意　　思摄禅定</p>
  <p>不可限量　　度于彼岸　　道亦如之</p>
  <p>圣通之慧　　靡所不达　　诸一切智</p>
  <p>所行如是　　十力佛势　　不可思议</p>
  <p>四无所畏　　如来所有　　诸佛之法</p>
  <p>弘广无边　　从清净心　　而获致斯</p>
  <p>假使欲动　　亿千国土　　音声普告</p>
  <p>而悉闻知　　修清净行　　恢弘无垢</p>
  <p>有聪达者　　当发道意　　则为十力</p>
  <p>之所奉敬　　而诸如来　　悉咨嗟之</p>
  <p>为诸众生　　无请之友　　有聪慧者</p>
  <p>当发道意　　设使佛道　　现无慧慈</p>
  <p>说其功德　　无数亿劫　　佛之道意</p>
  <p>所有功祚　　不可尽极　　况欲限乎</p>
  <p>尔时福报清净大王。适说此偈。九十二垓民人之众。及王后宫并千子。则发无上正真道意。三千大千世界六反震动。十四亿天演劝助音发大道心。然后彼王转轮圣帝则更恭肃。十亿载供养维卫如来之尊。一切施安。净修梵行清净之戒。常听如来所说经典。眷属俱往启受法教。则立长子而为国主。便下须发以家之信。离家为道行作沙门。作沙门已寻则学是四无尽句。次第咨嗟称限求趣。何谓为四。至诚章句。法典章句。妙谊章句。律令章句。具亿千岁入权方便。其王出家学此以后。于千世界三昧正受超度众生。悉于维卫如来之所而作沙门。佛告舍利弗。欲知尔时转轮圣王。福报清净者。岂异人乎。莫造斯观。则是宝女。斯宝女者于维卫佛。初发无上正真道意。时舍利弗问世尊曰。以何罪盖受女人身。佛告舍利弗。菩萨大士。不以罪盖受女身也。所以者何。菩萨大士以慧神通善权方便圣明之故。现女人身开化群黎。于舍利弗意趣云何。斯宝女者为女人乎。莫造斯观。承圣通力而有所变。则真菩萨也。当造斯观。无男子法无女人法。具足一切诸法之要。无来无去。此宝女者。处阎浮提开化教授。九万二千诸童女众。皆发无上正真道意。于时宝女谓舍利弗。耆年岂能现女人身。而为众生讲说法乎。舍利弗曰。如今吾者则不好乐男子之身。况当复受女人之像。宝女问曰。卿为秽厌于己身乎。便答女曰。实患厌之。宝女答曰。是故菩萨超越一切众生之类而无有侣。舍利弗曰。以何等故。其女答曰。唯舍利弗。声闻之家所可秽厌。其诸菩萨不以患难。声闻之家何所秽厌。五阴四大衰入之事声闻所患。菩萨执持五阴四大六入之事。不以为患。声闻秽厌所生周旋及受吾我。菩萨受身无所患厌。诸声闻众恶受生死。菩萨游入无量终始不以患厌。声闻秽厌所生众难。菩萨所生而无患难。声闻懈厌功德之业。菩萨积累众德。不以厌足亦无患难。声闻恶厌在于众会。菩萨开化群黎之党。不以患难。声闻秽厌郡国县邑。菩萨普入郡国县邑州域大邦。不以恶厌。声闻秽厌。己身尘劳菩萨不患。一切众生尘劳之欲。唯舍利弗。声闻之家所可秽厌。菩萨大士无所患难。</p>
  <h2>八力品第五</h2>
  <p>于是舍利弗问宝女曰。菩萨大士。承何威力无所秽厌。宝女答曰。唯舍利弗。菩萨八力无所患厌。何谓为八。一曰慈力无所加害。二曰哀力不舍群黎。三曰和性之力不为下劣。四曰慧力离于尘劳。五曰权力心无所厌。六曰德力行无所著。七曰圣力则无愚戆。八曰进力本志上愿。是为八力。菩萨周旋之所建立。道德之力无所患厌。耆年舍利弗问宝女曰。汝岂具足如斯力乎。若能平等往来周旋耶。宝女答曰。若以平等平等住者。设能如斯行诸平等。彼则无力亦不羸劣。其平等者。彼则不有亦复不无。无无所造不造所行。斯谓平等。平等犹空。一切诸法亦如虚空。其如空者则无虚空。空虚曰寂。便无言说若如旷野。一切诸法亦复如是。犹如虚空慌惚无形亦无言辞。如是平等则无羸劣亦无力势。唯舍利弗。菩萨羸劣则有势力。所以者何。假使若以尘劳爱欲而羸劣者。则以智慧而有力势。若悭贪劣则用布施致于坚强。设以犯戒而羸劣者。则以戒禁而坚强矣。设以嗔恚而羸劣者。则以忍辱为力势矣。其以懈怠为羸劣者。则以精进为力势矣。其以乱意为羸劣者。则以禅定为力势矣。设以邪智为羸劣者。则以正智为力势矣。斯一切法设使菩萨于不善德而羸劣者。则以德本为力势矣。于时世尊赞宝女曰。善哉善哉。若有欲言当作斯说。说是语时五百菩萨逮得法忍。</p>
  <h2>十种力品第六</h2>
  <p>宝女白佛。所可谓言如来十力。以何等力为十力乎。而得成就。佛告宝女。假令菩萨行菩萨道。未曾归于成立下乘也。终不兴造不善之业。彼则以斯坚固之力遵诣道场。宝女又问。何谓十力。佛告宝女曰。力达处处以处处力审如有知。有限无限审如有知。设令宝女。如来处处非处处事。有限无限审如有知。是为如来第一之力也。如来以斯于众会中而师子吼。解无著要转净法轮。沙门梵志天龙魔王梵天世人。巍巍之德莫能当焉。常如法故。</p>
  <p>复次宝女。行菩萨道。欲令余殃罪福之报未之有也。彼以得蒙遵修力势。逮成佛道。过去当来现在罪福悉知其原。设使如来知去来今罪福报应。善恶所趣审如有知。是为如来第二之力也。如来之力而于众会则师子吼。解无著处转净法轮。沙门梵志天龙魔王梵天世人。巍巍之德莫能当焉。复次宝女。行菩萨道。观众生根而为说法。知其原已而度脱之。若使应于众人之根。以此具足逮成佛道。为诸众生以精进根限了黎庶审如有知。假令宝女。如来现知众人根本而师子吼。是为如来第三之力。应如法故。复次宝女。行菩萨道入于众生人物之界。随人所好如其黎庶而建立之。彼入斯界究竟之力。逮成佛道。而晓世间无数之形若干种体。假令如来入众生界。各从信喜而开导之。是为如来第四之力。应如法故。</p>
  <p>复次宝女。行菩萨道。群萌之类志若欲脱。因其所信而得勉济。求于慧见。睹如慈信而不恶秽。彼则以是信解脱力究竟之事。逮成佛道。而知黎庶若干种信。无量之乐审如有知。假使宝女。如来了知仙人众生若干种信。所乐无量审如有知。是为如来第五之力。而于众中则师子吼。沙门梵志天龙魔王梵天。巍巍之德莫能当焉。复次宝女。行菩萨道显发遣慧。有为无为有形无形之所有法。求声闻乘缘觉之乘若复大乘。彼以斯慧具足之力逮我佛道。一切尽入究竟之慧。审如有知。假使宝女。如来普入众慧靡不周达。审如有知。独步众中而师子吼。天上世间。巍巍之德莫能当焉。常应如法。是为如来第六之力也。</p>
  <p>复次宝女。行菩萨道。未宝废失往古德本。而不放逸超越本愿。彼则以斯往古本德不忘失力。具足究竟逮成佛道。心念过去无数劫事审如有知。假使宝女。如来知己及他众生不可计量往古之事。悉诚念之审如有知。而于大众师子之吼。是为第七之力。沙门梵志天龙魔王梵天。莫能当焉常如应法故。</p>
  <p>复次宝女。行菩萨道。遵修禅定三昧正受心无所生。离于欲尘调隐柔仁。彼则以斯柔仁之力。具足究竟逮成佛道。了于黎庶一切禅思脱门定意正受之行尘劳怀结。审如有知。假令宝女。如来晓于黎庶一切禅思脱门三昧正受尘劳怀结。审如有知。是为如来第八之力。而于大众师子之吼。沙门梵志天龙魔王梵天。巍巍之德莫能当焉。</p>
  <p>复次宝女。行菩萨道。未曾覆蔽众生之功。不轻未学不慢不及。逮致显明照于众生。彼则以斯弘大光耀。究竟具足逮成佛道。天眼彻视如有悉知。假使宝女。如来至真道眼彻视靡不睹见。是为如来第九之力。独游大众而师子吼。沙门梵志天龙魔王梵天。巍巍之德莫能当焉。</p>
  <p>复次宝女。行菩萨道。不御众生至有漏法。则为黎庶说漏尽法不长诸漏。以无漏道求于众生。显示正路。彼此无漏笃信之力。具足究竟逮成佛道。普达一切尽诸漏慧。审如有知。假使宝女。如来悉尽诸漏慧者。开示一切无漏之慧。是为如来第十之力。如来以致斯真力者。则于众会而师子吼。了无著处转净法轮。沙门梵志天龙魔王梵天世人。莫能当焉。是为宝女如来十力。如来以是十种之力。具足成就乃得谓正觉。假使菩萨逮闻此力。以斯菩萨十种之力。而逮成就如来十力。</p>
  <h2>四无所畏品第七</h2>
  <p>宝女白佛。斯所可谓如来至尊。四无所畏十八不共诸佛之法。又彼菩萨则以何行。致四无畏十八不共诸佛之法。世尊告曰。行菩萨道。未曾于法违失师命。了知是像。常以等心愍于众生。一切所有施而不吝。等奉行法观察所归。无若干想以离众著。适成佛道则师子吼。吾以逮成平等之觉。汝等当知。吾以晓了于此之法。无不觉达。假使若有沙门梵志天龙鬼神魔王梵天及与世人。不能睹见如来瑞应弘雅威曜。设不能睹现应之德。欲求佛短都不睹见。而敢生意心自念言。佛不得成平等正觉。设有言尔。佛无恐惧行无所畏。独步大众而师子吼。知无著处转净法轮。沙门梵志天龙鬼神魔王梵天及与世人。巍巍之德莫能当焉。是为如来第一无畏。</p>
  <p>复次宝女。行菩萨道。知于内行别内外法。又复晓了挂碍之法。亦不习行废退之法。亦不顺从亦不自行。不以化人亦不宣布。见诸挂碍悉弃捐之。逮成佛道为师子吼。永不睹见沙门梵志天龙鬼神魔王梵天及余世人而讼理言。如来讲说挂碍之法而令人行。虽有斯言不以恐惧。行无所畏转弘法轮。于大众中而师子吼。是为如来第二无畏。</p>
  <p>复次宝女。行菩萨道而常奉行清白之法。无诤讼路讲说经典。净化一切众生之类。现在归趣超异之德。无数重担无为之业。则普得入净除结恨。而自积累无为之业。其佛劝化黎庶之原。逮成佛道则师子吼。吾以净除诸结恨事而讲说法。遵修此行悉得严净。永不睹见沙门梵志天龙鬼神魔王梵天及余世人而讼理言。如来讲说结恨之法。虽有斯言不以恐惧。行无所畏转大法轮。于大众中而师子吼。是为如来第三无畏。</p>
  <p>复次宝女。行菩萨道未曾处于甚重憍慢。吾有所知吾有所见。余人无知而无所见。志常谦逊而不自大。觉了众事不著恶行。彼遵此法悉令具足。逮成佛道则师子吼。当知我身以尽诸漏。如是蠲除生死之患。复为众生广说经典蠲除诸漏。永不睹见沙门梵志天龙鬼神魔王梵天及余世人而讼理言。如来讲说不除诸漏诸漏未尽。虽有斯言不以恐惧。行无所畏转大法轮。于大众中而师子吼。是为如来第四无畏。</p>
</body></html>