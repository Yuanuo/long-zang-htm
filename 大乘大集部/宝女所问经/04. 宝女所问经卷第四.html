<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>宝女所问经卷第四</title>
</head>
<body>
  <h1 class="head">宝女所问经卷第四</h1>
  <h2>三十二相品第九</h2>
  <p>于是宝女问世尊曰。唯然大圣。今所可谓如来至真三十有二大人之相。前世宿命行何功德。而致逮得三十有二大人之相。遍布在体。佛告宝女。吾往古世行无量德合集众行。如来由是逮得三十有二大人之相遍布于体。今粗举要。如来之相。足安平立大人之相者。乃往古世坚固劝助而不退转。未曾覆蔽他人功故。如来手足而有法轮大人相者。乃往古世兴设若干种种施故。如来至真指纤长好大人相者。乃往古世则说经义救护众生令无患故。如来手足生网幔理大人相者。乃往古世未曾破坏他人眷属故。如来手足柔软微妙大人相者。乃往古世而以惠施若干种衣细软服故。如来而有七合充满大人相者。乃往古世广设众施供诸乏故。如来之膝平正无节[跳-兆+专]肠如鹿大人相者。乃往古世奉受经典不违失故。如来之身其阴马藏大人相者。乃往古世谨慎己身远欲法故。如来之身颊车充满犹如师子大人相者。乃往古世广修净业修行备故。如来至真常于胸前自然卍字大人相者。乃往古世蠲除秽浊不善行故。如来肢体具足成就大人相者。乃往古世施以无畏安慰人故。如来手臂长出于膝大人相者。乃往古世人有所作佐助劝故。如来身净而无瑕玼大人相者。乃往古世奉行十善无厌足故。如来脑户充满弘备大人相者。乃往古世其有病者。苦干种药瞻视疗故。如来师子步大人相者。乃往古世植众德本具足备故。如来四十齿白大人相者。乃往古世志性等仁于众生故。如来牙齿无有间疏大人相者。乃往古世设人诤斗令合和故。如来颔牙大人相者。乃往古世则以微妙可意之物而兴施故。如来清白美好发眉大人相者。乃往古世善自护己身口心故。如来广长舌大人相者。乃往古世所言至诚护口之过故。如来舋舋大人相者。以无量福供养究竟。心行仁和与众生愿使得覆盖。如来梵声哀鸾之音大人相者。乃往古世言语柔和。与众人言护口节辞。无央数人闻其所语无不悦故。如来瞳子绀青色大人相者。乃往古世常以慈目察众人故。如来之眼如月初生大人相者。乃往古世无粗暴志心性和顺故。如来眉间白毫大人相者。乃往古世咨嗟歌诵闲居之德众人行故。如来顶上肉髻自然大人相者。乃往古世敬奉贤圣礼尊长故。如来肌体柔软妙好大人相者。乃往古世心念念集法品藏故。如来身形紫磨金色大人相者。乃往古世多施衣服卧具床故。如来之体一一毛生大人相者。乃往古世离于集会众闹之故。如来之毛上向右旋大人相者。乃往古世尊敬于师受善友教稽首从故。如来头发绀青色大人相者。乃往古世愍伤群黎。不以刀杖而加害故。如来之身平正方圆无有阿曲大人相者。乃往古世己身众生。劝化安之令定意故。如来之脊如大钩锁普有威曜巍巍之德大人相者。乃往古世为诸正觉。兴立形像缮修坏寺。其离散者劝使和合。施无畏惧。其诤讼者化令相顺故。女欲知之。吾往世时。行于无量不可计会众德之本。如来宿世奉行如斯。乃能致此三十有二大人之相。</p>
  <p>尔时宝女白世尊曰。至未曾有天中天。如来往古所造德本诚不可及。而分别说诸佛之法。佛告宝女。如是如是如汝所言。如来则为分别解说诸佛之法。若有菩萨逮得闻此如来往古所植德本诸佛所讲。则获善利无极之庆。即当归趣于真谛行。咸能具足诸佛之法。佛说于斯如来十力四无所畏十八不共诸佛之法。及三十二大人之相法门品时。十方世界六反震动。甚大光明普照佛土。不可计量众生之类。皆发无上正真道意。二万五千菩萨得不起法忍。天于虚空百千之众。而雨天华鼓天上乐。琴笛箫瑟举声叹曰。其有众人。逮得闻此如来十力四无所畏十八不共诸佛之法三十二大人之相。功德具足无有罪咎。信乐不疑行如上教。则于大众天上世间天人之前演师子吼。犹如今日如来至真等正觉矣。天人之前而师子吼。所以者何。斯正典者终不归趣下劣少信。处于小乘众人之首。当归清净遵修法者。其人得此经典之要。爱敬可意欣悦踊跃。</p>
  <h2>法行品第十</h2>
  <p>于是宝女。白世尊曰。至未曾有天中之天。如来乃讲往古去世一切德本诸佛正典。何谓世尊。菩萨所行遵修经典为行法乎。善哉世尊。愿说菩萨所行之法。佛告宝女。志性清净则为菩萨所行法也。坚固亲友则为行法。有反覆者则为行法。能修加恩则为行法。能忍骂詈则为行法。又归命者而不弃损则为行法。其羸劣者能为忍辱则为行法。所难致者而能施与则为行法。慈哀诸身则为行法。志性愍伤则为行法。护于犯戒则为行法。思惟经典则为行法。将顺道教则为行法。好乐正典则为行法。将御诸经则为行法。而顺寂然则为行法。而乐独一则为行法。不厌闲居则为行法。等于屏处则为行法。舍于众会则为行法。护于众生则为行法。所睹无损则为行法。专修慈心则为行法。入于大哀则为行法。欢喜爱法则为行法。观于禅思则为行法。兴显道心则为行法。叹大乘法则为行法。弃捐重担则为行法。心不怯弱则为行法。思惟止足则为行法。弃捐贪余多欲之悭。则为行法。知节贤圣有足之德。而少言辞则为行法。无有诤讼斗乱怨恚。忍辱仁和则为行法。信知报应罪福之业。则为行法。信戒闻施惭耻智惠。顺此七财则为行法。奉敬尊长顺从善友。恭礼受命则为行法。心常谦卑恭顺自损。则为行法。不自毁身不呰他人。不叹己德不蔽他功。则为行法。蠲除尘欲弃捐嗔恚及愚戆冥。离于憍慢则为行法。威仪礼节所遵具足。则为行法。善听经典欢喜悦豫。则为行法。不离于佛笃信正典敬从圣众。则为行法。布施调意智慧出家净修梵行。则为行法。得利无利若誉若谤。有名无名若苦若乐不以动摇。以过世间之所有法。则为行法。若见亲友及与怨敌。先人问讯面色和悦而无愁悴。则为行法。无有调戏离于闇昧而无谀谄。不为邪性而无瑕玼。志性本末究竟清净。则为行法。而行四恩惠施仁爱。利仁等利一切合集救济众生。则为行法。行坚固法则为行法。念佛念法念于圣众。思念布施念奉禁戒思念诸天。则为行法。施度无极戒忍精进一心住慧所度无极。则为行法。善权方便劝助一切众德之本为诸菩萨。则为行法。身口意净护于十善。则为行法。非常苦空而无有身。无人无我无寿无命。信解如此则为行法。分别空行建立无想。晓了无愿。在于三界而无所著。则为行法。意止意断遵修神足。根力觉意而入径路观乎寂寞。则为行法。佛告宝女。其行法者。谓无有眼亦无眼行。无色想行。无有耳行亦无声行。不想响行。无有鼻行亦无香行。不想香行。无有舌行亦无味行。不想味行。无有身行无细滑行。不想细滑。而无意行亦无法行。不想法行。亦无色行则为法行。无色想行无色苦想。无我色行不寂色行。则为行法不空色行非色无想行。则为行法。非色无愿行。非色无造行。亦复非色恬怕之行。亦复非色清净之行。亦复非色如审之行。亦复非色无生之行。亦复非色无起之行。亦复非色无著之行。亦不究竟色之所行。亦非于色无本为行。是则行法。如是痛痒思想生死识行。则为行法。非识无常行。非识苦行。非识无我行。非识寂行。非识空行。非识无想行。非识无愿行。非识非无造行。亦复非识恬怕之行。亦复非识清净之行。亦复非识如审之行。亦复非识无所生行。亦复非识无起之行。亦复非识无著之行。亦复非识究竟尽行。亦复非识无本之行。则为行法。亦复非识睹空之行。亦复非识无想之行。亦复非识无愿之行。是则行法。亦非四种行。亦非诸入行。亦非欲色无色之行。是则行法。亦非有行亦非不行。亦复无行。是则行法。亦非往至亦非不行。亦无处所亦无所住。则为行法。无心意识之所行者。则为行法。是名曰为行法矣。其无有见不闻不知之所行者。是为行法。若使无身口心之行。是为行法。其不行法不行非法。是为行法。若无二行无若干行。是为行法。无过去行无当来行无现在行。是为行法。其无阴行无诸种行。无众入行。是为行法。无欲尘行无有结恨无所念行。是为行法。若无合行无财业行。无我人寿命行无有含血。若有所受同像之行。是为行法。其无发起分数之行。是为行法。其无吾我无己所行。是为行法。无断灭行不计常行。不得诸见崖底之行。不倚中行。是为行法。诸法若住若无所住。吾我之法处所自然。其处非处清净法处。一切法处皆无有处。空无之处究本末处至竟无处。一切诸法无动无著。不可尽极。亦无所有亦无所行。亦无轻戏亦无所依。亦无不依亦无所住亦无所受。其于是法晓了慧者。慧无所念。是曰谛。真谛无本则法之慧。设使宝女。菩萨如是晓了诸法。游在生死开化众生。亦不违失灭度之法。斯为菩萨等造法行。世尊说此行法之时。八千菩萨逮得法忍。</p>
  <h2>不退转品第十一</h2>
  <p>于时宝女。即以十亿百千贵价珠璎。贡上大圣口宣斯言。唯然世尊。其有菩萨遵修奉顺此法行者。则具佛法悉能普备。如兹受决处佛道场。降伏众魔怨敌之仇。以不退转印而印之。当造斯观。时舍利弗谓宝女曰。汝岂能知诸菩萨行不退转印所可印乎。于时宝女答舍利弗以偈颂曰。</p>
  <p class="l-js-5c">人界及法界　　审谛解平等</p>
  <p class="l-js-5c">了斯无二际　　则不退转印</p>
  <p class="l-js-5c">其过去诸佛　　当来并现在</p>
  <p class="l-js-5c">法界皆平等　　逮成不退转</p>
  <p class="l-js-5c">诸所有境界　　并无为之界</p>
  <p class="l-js-5c">寂寞转空议　　觉成不退转</p>
  <p class="l-js-5c">本际无崖底　　不得其边畔</p>
  <p class="l-js-5c">一时等能解　　觉了不退转</p>
  <p class="l-js-5c">其有方俗法　　如行之所趣</p>
  <p class="l-js-5c">智慧观平夷　　觉了不退转</p>
  <p class="l-js-5c">如魔之境界　　佛界则平等</p>
  <p class="l-js-5c">相应为一类　　以是印见印</p>
  <p class="l-js-5c">其淫怒痴者　　欲尘不可限</p>
  <p class="l-js-5c">觉了诸想著　　达解不退转</p>
  <p class="l-js-5c">生死及无为　　道教则寂然</p>
  <p class="l-js-5c">等解于灭度　　觉了不退转</p>
  <p class="l-js-5c">五阴道如之　　有二分别慧</p>
  <p class="l-js-5c">犹如幻貌像　　明哲无思想</p>
  <p class="l-js-5c">计于四种者　　犹如虚空界</p>
  <p class="l-js-5c">晓了无可取　　真印而见印</p>
  <p class="l-js-5c">觉眼则为道　　解空无所著</p>
  <p class="l-js-5c">若眼道如之　　以等上平等</p>
  <p class="l-js-5c">诸入皆如是　　道空常平均</p>
  <p class="l-js-5c">当作是了知　　以此印见印</p>
  <p class="l-js-5c">众生之所念　　一心悉知之</p>
  <p class="l-js-5c">则无所挂碍　　斯故不退转</p>
  <p class="l-js-5c">一切群萌根　　卑劣妙中间</p>
  <p class="l-js-5c">于彼度无极　　逮成不退转</p>
  <p class="l-js-5c">辩才无挂碍　　无逝无所住</p>
  <p class="l-js-5c">亿劫中诵说　　其法不可尽</p>
  <p class="l-js-5c">虚空尚可尽　　风可尚执持</p>
  <p class="l-js-5c">彼明辩才慧　　则不可尽极</p>
  <p class="l-js-5c">总持行如斯　　揽摄一切法</p>
  <p class="l-js-5c">名德不违心　　不失于博闻</p>
  <p class="l-js-5c">其十方诸佛　　导师所说法</p>
  <p class="l-js-5c">皆得于总持　　慧心念不忘</p>
  <p class="l-js-5c">于过去千劫　　所闻大圣法</p>
  <p class="l-js-5c">咨问真谛教　　善学于总持</p>
  <p class="l-js-5c">斯等总持然　　辩才亦如之</p>
  <p class="l-js-5c">智惠及诸根　　逮成不退转</p>
  <p class="l-js-5c">以空印诸法　　无著无所拔</p>
  <p class="l-js-5c">以印印于空　　故曰不退转</p>
  <p class="l-js-5c">虚空印诸法　　清净无所有</p>
  <p class="l-js-5c">晓了此本际　　以印不退转</p>
  <p class="l-js-5c">诸因缘法无　　因缘其惟行</p>
  <p class="l-js-5c">因缘则非真　　谛相一切法</p>
  <p class="l-js-5c">诸法相犹幻　　犹如虚空相</p>
  <p class="l-js-5c">以是相印之　　印于不退转</p>
  <p class="l-js-5c">一切众生行　　色声之礼节</p>
  <p class="l-js-5c">一时普能现　　觉了不退转</p>
  <p class="l-js-5c">于施舍无量　　功德常无尽</p>
  <p class="l-js-5c">供养虚空界　　至诚命为一</p>
  <p class="l-js-5c">禁戒高无极　　怀来致佛戒</p>
  <p class="l-js-5c">无限无有量　　等游若虚空</p>
  <p class="l-js-5c">一切众生禁　　学不学缘觉</p>
  <p class="l-js-5c">及不退转戒　　十六分无伦</p>
  <p class="l-js-5c">忍辱悉尽极　　遵修无所生</p>
  <p class="l-js-5c">成就此忍辱　　逮成不退转</p>
  <p class="l-js-5c">精进无限量　　方便不可极</p>
  <p class="l-js-5c">悦可群萌类　　精进为大仙</p>
  <p class="l-js-5c">常为专志定　　无乱善谨慎</p>
  <p class="l-js-5c">普见一切法　　无诤定三昧</p>
  <p class="l-js-5c">逮无碍智惠　　净除所睹处</p>
  <p class="l-js-5c">得佛之尊行　　净土令成就</p>
  <p class="l-js-5c">慧飞度无极　　善学于善权</p>
  <p class="l-js-5c">以佛印见印　　遵修于道行</p>
  <p class="l-js-5c">其行不可知　　志性何所疗</p>
  <p class="l-js-5c">积行无边际　　开化于众生</p>
  <p class="l-js-5c">诸声闻缘觉　　一切魔异学</p>
  <p class="l-js-5c">缘不能及知　　大人之所行</p>
  <p class="l-js-5c">彼不著诸行　　感动神足定</p>
  <p class="l-js-5c">解空无所有　　皆读逮所兴</p>
  <p class="l-js-5c">来过而出生　　示现佛形像</p>
  <p class="l-js-5c">坐于佛树下　　则转于法轮</p>
  <p class="l-js-5c">普现诸国土　　面见十方佛</p>
  <p class="l-js-5c">譬若如日月　　等游于虚空</p>
  <p class="l-js-5c">示现取灭度　　随大信乐乘</p>
  <p class="l-js-5c">不违示斯印　　其印不退转</p>
  <p class="l-js-5c">无限如虚空　　智慧普若斯</p>
  <p class="l-js-5c">不退转之法　　晓了道如斯</p>
  <p>于是宝女。说此颂已不退转印时。三千大千世界为大震动。五千菩萨得不退转受别之印。世尊则赞彼宝女曰。善哉善哉快说斯言。能演菩萨不退转印。</p>
  <h2>大乘品第十二</h2>
  <p>于是贤者须菩提白世尊曰。唯然大圣。如今斯女。不退转印而见印矣。不复疑也。乃能有斯如此像类上妙辩才也。设不尔者无缘讲说若兹深法。佛言。如是须菩提。诚如所云。如斯宝女。不退转印而见印矣。以逮法忍。乃得入斯大乘之行。于时宝女前问佛言。所云大乘为何谓乎。佛告宝女。所谓大乘弘广之乘。慰抚一切众生之类故。无有阴盖。示现一切众德异惠故离垢之乘。舍诸尘劳窈冥事故。普照之乘。一切所解脱门相故。显曜之乘无欲著故。随因缘乘脱所挂碍故。清净之乘护戒品故。等善住乘。而谛慎护定品之故。无漏之乘选惠品故。解脱乘者照解品故。等现一切诸法乘者。晓了度知见品之故。不进退乘者摄十力故。无惧乘者。四无所畏师子吼故。无所往至离处乘者。摄受诸佛十八不共殊胜法故。普平乘者。等行慈心加众生故。无害乘者。则以正法抑制一切诸外学故。消除乘者。降伏一切魔官属故。寂灭乘者坏尘劳故。降化乘者。伏阴魔故。离限乘者。越死魔故。殊胜乘者。弃天魔故。豪富乘者。则能具足施度无极故。无热乘者。戒度无极则具足故。弃怨乘者。忍度无极则具足故。坚无坏乘者。进度无极则具足故。断除一切诸所自在瑕玼之乘者。心离阴盖故。所修乘者。寂度无极则具足故。一切善德一切智惠世俗之事度世之法所遭乘者。智度无极则具足故。普御随行一切乘者。权度无极则具足故。至无至乘趣灭度故。归安乘者建八路故。其所至到无处乘者。遵修奉行观寂之故。根力觉意具志乘者。一切诸魔及诸异学无瞻颜故。四神足乘。则能普现诸佛国故。等能超度正谛住乘。蠲除一切诸不善法。遵修众行德善法故。善修谨慎意止乘者。无内怨故。假使不著三界乘者。奉无漏故。不著有为诸界乘者。逮得无为显曜界故。不舍道心御善住乘。不乐一切声闻缘觉所行惠故。超越乘者。则能施以无见顶故。庄严乘者功德成故。选择众生志性乘者。究竟慧故。阐门乘者。所可词祀无所逆故。一味乘者等佛惠故。洪音乘者十方闻故。一切诸天普礼乘者。善修业故。释梵四王所叹乘者。德无量故。其有悭贪能施乘者为元首故。若有犯禁施惠戒乘者。谓大乘故。志怀嗔怒施忍乘者。不加害心于众生故。其懈怠者施精进乘。被坚固铠未曾舍故。其乱心者施禅定乘。令心调定业仁贤故。其邪智者施正惠乘。博闻解故。惠施众安除苦患乘。不造一切众恶之故。佛之圣道无挂碍智无等伦惠所示现者。皆处一切诸乘顶故。以是之故为大乘也。佛讲说此大乘议时。万二千人发无上正真道意。口说斯言。吾等亦当乘斯大乘。令无数人众生之类。皆使得立于此大乘。</p>
  <p>于是宝女白世尊曰。唯然大圣。其大乘者。有何堑路。而不疾归诸通之惠。佛告宝女。行大乘者。有三十二挂碍堑路。以此堑故不疾得成诸通之慧。何谓三十二。乐声闻乘(一)。志缘觉乘(二)。求释梵处(三)。倚著所生净修梵行(四)。专一德本言是我所(五)。若得财宝悭贪爱吝(六)。以偏党心而施众生(七)。轻易戒禁(八)。不念道心专精之行(九)。嗔恚之事以为名闻(十)。其心废逸(十一)。而心驰骋(十二)。不求博闻(十三)。不察所造(十四)。贡高自大(十五)。不能清净身口心行(十六)。不护正法(十七)。背舍师恩(十八)。弃舍四恩(十九)。离坚要法(二十)。习诸恶友(二十一)。随诸阴种(二十二)。不劝助道(二十三)。念不善本(二十四)。所发道意无权方便(二十五)。不以殷勤咨嗟三宝(二十六)。憎诸菩萨(二十七)。所未闻法闻之诽谤(二十八)。不觉魔事(二十九)。习恃俗典(三十)。不肯劝化于众生类(三十一)。厌于生死(三十二)。是为三十二事违失大乘堕于堑路。其堕堑路不能疾成诸通之惠。又复宝女。其学大乘之威神德。以此之乘堕于堑路。所以者何。其于斯乘有为之秽。不如所乘为大乘者。则堕堑路。若以于彼无为之德。如斯行乘为大乘者。名闻之德。计于彼乘。于如来心即为尘劳一切不顺。于斯大乘悉堕堑路。其于斯乘著如来觉。德称之故。如是乘者大乘之德故堕堑路。是故宝女。菩萨大乘当弃尘劳所慕法乘。以斯之法致净大乘。当习此法思惟奉行合斯恢弘。何所是法净致大乘。有三十二法致净大乘。何谓三十二。于诸众生无请之友故。真谛究竟为他人故。志性坚强遵修众德行不以厌至德成故。心无愦乱志性净故。其身清净威仪礼节无想念故。口言清净言行相副故。其心清净不舍道心故。布施清净不望报故。戒行鲜洁护犯禁故。忍清净者不惜身命故。精进清净十力无畏具足故。禅定清净一切尘劳无杂错故。智惠清净蠲除一切挂碍之故。清净心者降伏一切众魔之故。坚固行者度诸愿故。习诸四恩不舍众生故。于佛反覆护正法故。以不懈惓则能具足道品法故。所闻无厌具圣智故。其欢喜者转加胜故无慢善圣以能致到无见顶故。于一切法无诤讼者。因缘报应所见和故。无贫匮者获七财故所以不仆由自在故。德慧成就不失通故。灭除众生之尘劳者。定于寂然成就之故。如来惠解所变化者具足观故。睹三脱门所示睹者。遵修于空无想愿故。澹泊内者。令诸众生觉了分别寂然惠故。兴尽惠者不起法忍故。修行一切诸法要者。致受别故。佛言宝女。是为三十二法净致大乘。说此三十二事法品典时。七万二千天与人。皆发无上正真道意。万二千菩萨得不起法忍。天于虚空百万之众咨嗟叹吒。雨于天华鼓诸伎乐。各各举声而歌颂曰。其有逮闻于此大乘名德之称。斯等众生振救建立诸佛之德。其闻信乐笃信以后。若执持者审谛奉行。复超此功。</p>
  <h2>嘱累品第十三</h2>
  <p>于是天帝释。梵忍迹天王。四大天王。白世尊曰。至未曾有天中之天。乃能善说深奥应议。讲斯经典多所导利。灭诸阴盖及众尘劳。化不顺议示导正义。以降魔怨。弃捐一切诸外异学。总摄一切诸佛之法。是故世尊。吾当受持于斯法典讽诵讲说。若诸法师。揽受奉持此经卷。归身手执若在其舍。书著竹帛宣布远近。诸天龙神及揵沓和。若信是经欲奉持者。当令斯袖宽弘无役。其不悦乐而察阴盖者当令谛受。而使斯等不犯法师不有所娆。于是世尊告天帝释梵忍迹天四大天王。善哉善哉诸仁者等。汝等乃欲将护法师。晓了志愿已能将护于法师者。诸仁者等则为拥护于正法矣。已能拥护于正法者。则为拥护一切群萌。</p>
  <p>尔时世尊告贤者阿难。汝当受此经卷之品宝女所问正法之典。受持讽诵为他人说。假使菩萨于百千劫。而行布施忍辱者。设有菩萨取是经法。受则上口而讽诵者为他人说。建立大哀欲度众生。具足大慈思惟经法立于忍辱。斯之获德出彼福上。速疾得归于此大乘。贤者阿难白世尊曰。吾寻奉受斯法典已。唯然大圣。斯之经法名曰何等。云何奉行。佛告阿难。斯之经法。名曰真谛晓了义律达门之品当持。又名无量之德发意所说当持。如来十力四无所畏十八不共诸佛之法分别诸相。菩萨应时遵修法行。说不退转轮印讲演大乘当奉持之。聚会之品宝女所问当奉持之。阿难。汝若能持此法门品为他人说。便获无量名德诸法法之光曜。则为众生建立佛事。所以者何。是为去来今现诸佛世尊究竟之法。佛说如是。宝女阿难一切众会诸天人民阿须伦世间人闻经莫不欢喜。</p>
</body></html>