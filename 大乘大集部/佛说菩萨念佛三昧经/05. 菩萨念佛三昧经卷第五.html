<!DOCTYPE html>
<html>
<head>
  <meta charset="utf-8"/>
  <meta name="author" content="功德直/刘宋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>菩萨念佛三昧经卷第五</title>
</head>
<body>
  <h1 class="head">菩萨念佛三昧经卷第五</h1>
  <h2>正观品第十之余</h2>
  <p>尔时，不空见菩萨摩诃萨白佛言：“世尊，菩萨若欲成就一切诸佛所说念佛三昧，云何当令其心相续？”</p>
  <p>佛告不空见：“是诸菩萨，若能至心忆念过去、未来、现在十方一切无量如来、应、正遍知、明行足、善逝、世间解、无上士、调御丈夫、天人师、佛世尊，悉知众生往来生死，住胎具足母族亦然，及善相好、四毗舍罗、慈悲喜舍、惭愧恐畏、威仪等行悉亦具足，及舍摩他、毗婆舍那、解脱知行诸解脱门，念、处、正勤、神足、根、力、觉道等法皆悉具足，知诸四流及生具足，亦知众生源始具足，生诸六通起大神足，戒、定、智慧及以解脱、解脱知见无不具足，无碍解脱及无碍利一切善法亦皆具足，色心清净、境智清净、金色等身清净具足。而此菩萨应如是念：诸佛如来至心不动，亦当安住无所著心。</p>
  <p>“复应如是心相续观：为何等法是如来耶？为以即色是如来耶？为当异色是如来乎？若以即色是如来者，色处众生具足色阴，而是众生应是如来。若以异色是如来者，除十二缘岂有如来？又以即受是如来耶？为当异受是如来乎？若以即受是如来者，一切众生具足受阴，而是众生应是如来。若以异受是如来者，除十二缘何有如来？想、行、识等亦复如是。为即眼根是如来耶？为异眼根是如来乎？若即眼根是如来者，一切众生应是如来。若异眼根是如来者，除十二缘何名如来？耳等诸根亦复如是。为即四大是如来耶？为异四大是如来乎？若即四大是如来者，内外四大亦是如来。若离四大是如来者，除十二缘何有如来？地、水、火、风皆亦如是。</p>
  <p>“菩萨如是相续观已，明见色阴既非如来，异彼色阴亦非如来；又见受阴即非如来，若异受阴亦非如来；即想、行、识非如来者，异想、行、识亦非如来。又见眼根非即如来，见异眼根亦非如来；耳、鼻、舌、身非即如来，异耳、鼻等亦非如来。见色、声等非是如来，异色、声等亦非如来；见香、味、触非是如来，异香、味、触亦非如来；见意及法非是如来，若异意法亦非如来。见即四大非是如来，见异四大亦非如来；地、水、火、风亦复如是。菩萨如是心相续观，于一切法得方便智。</p>
  <p>“又不空见，汝以何法能得无上菩提道耶？为以身得？为以心得？若以身得，此身不净，无所觉知如草木瓦砾；菩提非色无有形质，其相空寂不可见法。此身既如草木无知，云何当得菩提道耶？若以心得无上道者，心无形相犹如幻化，菩提无心亦无色貌，如幻如化云何可得？若诸菩萨得如此解，非身能得无上菩提，亦非心得无上菩提，不离身、心得无上道。”</p>
  <p>尔时，佛告不空见言：“应当如是观于如来，作是观者名为正观。又不空见，菩萨如是相续观法心不动摇。菩萨应当如是深解，则不退于三昧法也；又常离于不相续心，必当疾得无上菩提。”</p>
  <p>尔时，世尊即说偈言：</p>
  <p>“心心相续念，　去来今现在，</p>
  <p>一切普眼尊，　不久当见佛。</p>
  <p>住佛大威力，　慈哀利世间，</p>
  <p>忆念人中华，　调御功德尊。</p>
  <p>当念昔生死，　住胎母族姓，</p>
  <p>容相悉具足，　不久当见佛。</p>
  <p>念佛八十好，　及宿世因缘，</p>
  <p>恒集最胜业，　正念善法意。</p>
  <p>念佛六神变，　及大自在通，</p>
  <p>戒定智解脱，　皆悉得成就。</p>
  <p>云何最上师，　得此寂静地？</p>
  <p>念慈世间尊，　悲喜舍最上。</p>
  <p>惭愧力无畏，　世间威德师，</p>
  <p>念佛舍摩他，　毗婆舍那等。</p>
  <p>又念智解脱，　及以三空门，</p>
  <p>具念修正勤，　神足亦复然。</p>
  <p>念根力具足，　及以菩提分；</p>
  <p>念佛离生灭，　获此寂静处。</p>
  <p>念难思善法，　色受皆清净，</p>
  <p>想行及以识，　清净亦如是。</p>
  <p>念佛真金色，　安住无著心，</p>
  <p>观何法名佛，　摄心恒相续。</p>
  <p>念色非如来，　四阴亦如是，</p>
  <p>离阴非如来，　想识应当知。</p>
  <p>念眼非如来，　耳等法亦然，</p>
  <p>离眼非如来，　五情法皆尔。</p>
  <p>念十二因缘，　调心得见佛，</p>
  <p>念四大非佛，　异此四亦非，</p>
  <p>应了十二缘，　见佛不为难。</p>
  <p>若使诸佛阴，　而是如来者，</p>
  <p>众生悉有阴，　亦应即如来。</p>
  <p>若欲得根力，　当念十二缘，</p>
  <p>阴非世间师，　异阴亦如是。</p>
  <p>往昔诸因缘，　相续恒分别，</p>
  <p>是以能摄取，　不思议智力。</p>
  <p>此身常无知，　如草木瓦砾；</p>
  <p>菩提无形色，　寂灭恒不生，</p>
  <p>身不触菩提，　菩提不触身，</p>
  <p>心不触菩提，　菩提不触心，</p>
  <p>而能有触相，　实为不思议。</p>
  <p>此是佛世尊，　最胜寂静处，</p>
  <p>善能灭一切，　外道诸邪见。”</p>
  <p>尔时，不空见菩萨摩诃萨白佛言：“世尊，菩萨云何得知我见？云何复当得离斯见？”</p>
  <p>尔时，世尊告不空见：“菩萨若欲舍我见者，莫著住处，当依无依，欲以法明利益一切，欲吹法螺击大法鼓，欲造法船建立法桥，度诸众生生死有流，欲观身相及不相续。此身不净秽恶充满，脓血涕唾九孔恒流，无常败坏眴息不住，危脆难信不可爱乐，犹婴儿语虚妄无知。是身不实如水聚沫，纵复假以衣服饮食，香熏庄严种种宝饰，于百千岁恣随其意，会当磨灭长夜无益。如此身性是生死法，又为虫兽之所食啖，复于长夜或在地狱、畜生、饿鬼、阎罗王所受无量苦未曾暂息，又于永劫处生死中为他僮仆策使万端。此身长勤受众苦恼，而初不能知苦、断习、证灭、修道行诸功德。此身虽小受污甚多，应以是身施诸众生，若有惜命施其以寿，若须力者当惠其力，须肉与肉，须血与血；当施须者不求勿与，或于彼人无所利益。愿以舍身善心因缘，除我见惑得解无我。住是舍身思惟观时，不复著于我见之惑，以不坚身修于坚身。</p>
  <p>“又不空见，譬如村邑，多有童子相随出村，游戏水边见水聚沫，是诸童子竞取弄戏，而此聚沫不自觉知，为他所弄亦无痛痒。如是，不空见，若有菩萨观自己身，当知此心犹彼聚沫无有分别。若此菩萨作是观者，不久当得此深三昧，亦当疾得无上菩提。”</p>
  <p>尔时，世尊即说偈言：</p>
  <p>“欲求最胜定，　得不思菩提，</p>
  <p>永舍于我见，　常应观此身：</p>
  <p>无常苦不净，　涕唾臭污等，</p>
  <p>九孔流诸秽，　甚为可厌患。</p>
  <p>虚诳无真实，　此是磨灭法，</p>
  <p>眩惑犹幻化，　亦如水聚沫。</p>
  <p>我此身危脆，　疮疣之窟宅，</p>
  <p>周遍皆臭毒，　无一可乐处，</p>
  <p>养之初无益，　卒为虫狼食。</p>
  <p>一切诸乐具，　供膳于此身，</p>
  <p>会归当朽灭，　终不得一实。</p>
  <p>长勤无边劫，　苦痛恒万端，</p>
  <p>地狱畜生报，　根本受苦处，</p>
  <p>长夜增饥渴，　不可不思议，</p>
  <p>众苦所逼迫，　为此乖菩提。</p>
  <p>我此身不实，　应施诸众生，</p>
  <p>解法心无惜，　所须便给之。</p>
  <p>作此思惟已，　即唱如是言：</p>
  <p>我今舍此身，　血肉随意取！</p>
  <p>若有惜命者，　我当惠其寿！</p>
  <p>亡躯济众生，　为疾得三昧。</p>
  <p>段段求水沫，　未曾得坚实，</p>
  <p>我身亦如是，　求真不可得。</p>
  <p>若得此正观，　疾成菩提道！”</p>
  <p>尔时，世尊即便微笑。诸佛如来法皆如是，当于世尊微笑之时，面门即放种种色光，青、黄、赤、白、红、绿、玻瓈，上至梵天从彼还下，绕佛三匝复至顶上，斯光俄顷忽然不现。长老阿难即从座起，更整衣服，右膝著地，合掌向佛以偈问曰：</p>
  <p>“最胜调御尊，　微笑非无缘！</p>
  <p>无上世间师，　愿为我宣说，</p>
  <p>为以何因缘，　而现此微笑？</p>
  <p>金色百福严，　善解于真谛，</p>
  <p>哀矜利益者，　世间所归趣，</p>
  <p>为以何因缘，　而现此微笑？</p>
  <p>无等人中尊，　最上无过者，</p>
  <p>如来诸功德，　清妙无瑕秽，</p>
  <p>复以何因缘，　而现此微笑？</p>
  <p>住圣大悲尊，　一切所归者，</p>
  <p>已离诸烦恼，　以净调御音，</p>
  <p>唯愿为我说，　微笑之因缘！</p>
  <p>今日谁应得，　若此深广义？</p>
  <p>谁住坚固地？　谁国遇吉祥？</p>
  <p>世间所归尊，　何故现微笑？</p>
  <p>一切所归趣，　调御为我说！</p>
  <p>愿闻清净人，　微笑之因缘，</p>
  <p>若蒙圣开演，　疑惑则永除。”</p>
  <p>尔时，世尊告阿难言：“我向说此相续观时，三万人得法眼净，八万百千亿那由他天亦悉离垢法眼清净，复有三万亿那由他比丘、比丘尼证阿那含，复有三万比丘、比丘尼及清信士女得无生忍。三万众生发菩提心，即皆修习菩萨之行，于人尊劫悉当成佛，此是初发无上道心。复有九万亿那由他诸众生等，悉皆不退菩提之道，当得作佛，号曰放光及离垢尊释迦牟尼日光相佛、月光明佛、天中尊佛。九十二亿那由他众，发声闻心当成罗汉。”</p>
  <p>尔时，世尊作是语时，声震三千大千世界。佛以天眼见于十方，九十亿百千那由他诸佛刹土。其中众生皆见如来放眉间光，名曰明焰，遍照十方，众生见已心惊毛坚。时彼刹土无量百千万亿那由他诸众生等遇斯光者，其中有得须陀洹果、斯陀含果、阿那含果、阿罗汉果，有多众生发菩提心，皆不退转无上菩提，于未来世当得作佛，皆同一号号不退转。</p>
  <p>尔时，世尊欲令此义光宣明显，重说偈言：</p>
  <p>“我向宣说此，　心相续观时，</p>
  <p>即有六十千，　九十九亿众，</p>
  <p>以闻法利故，　而发菩提心；</p>
  <p>复有三万人，　皆得圣慧眼，</p>
  <p>已闻相续念，　寂定之菩提，</p>
  <p>此等悉得免，　恶道之苦难。</p>
  <p>八万亿诸天，　既闻如来音，</p>
  <p>获得净法眼，　永离恶趣苦。</p>
  <p>三万亿四众，　得不起法忍，</p>
  <p>度脱诸恶道，　无复苦恼患，</p>
  <p>当得成佛道，　如春之敷荣。</p>
  <p>三万亿诸人，　学于菩提道，</p>
  <p>是人亦当得，　诸佛大威力，</p>
  <p>既成无上道，　怜愍于世间。</p>
  <p>六万千天子，　学习于菩提，</p>
  <p>乐中之乐行，　犹如弥勒尊。</p>
  <p>无碍世间依，　以笑广利益！</p>
  <p>阿难汝当知，　皆有因缘故，</p>
  <p>是以我今日，　示发此微笑。”</p>
  <h2>微密王品第十一</h2>
  <p>尔时，不空见菩萨摩诃萨白佛言：“世尊，菩萨摩诃萨，云何当知安住惭愧、恐畏等法，舍无惭愧得此三昧？”</p>
  <p>尔时，世尊告不空见：“此诸菩萨所以惭愧，身作诸恶而怀羞怖，口意行恶复生耻辱，嫉妒、懒惰亦复如是。若起不善，恭敬诸佛，畏惧诸天及以世人，恶不善法可羞耻故，菩萨如是则住惭畏，舍无惭畏诸不善法，勤修众善护清净行，默然闲寂三业具足，不久亦当得此三昧，生生恒得值遇诸佛，当疾得于阿耨多罗三藐三菩提。</p>
  <p>“又不空见，奇哉希有！我念过去经阿僧祇亿百千万那由他劫，初第三劫名为善生，次复有劫名曰宝炬，次复有劫名莲华池。时浊劫起余一千年，次复有劫名曰乐住。时有国王生此劫中，名胜微密，有大威德势力自在。王所住城名拘修摩清净香聚，其城纵广七十由延，有十二重七宝庄校，严丽光明如善建城。城北有地名为离垢，此处有苑苑名安隐，纵广正等面十由延，周匝皆有诸多罗树，其苑法式犹善建园。又不空见，尔时有佛，号曰明相如来、应、正遍知、明行足、善逝、世间解、无上士、调御丈夫、天人师、佛世尊，出现于世。”</p>
  <p>佛告不空见：“时明相佛与其眷属住安隐园，所从比丘九十九亿百千那由他皆阿罗汉，诸漏已尽无复烦恼，心得自在所作已办，所应学者皆悉已学。明相如来应正遍知，于其晨朝著衣持钵，翼从比丘入城乞食。时微密王闻佛当来，即乘大象象名乐手，前后导从无数百千，皆共出城奉迎世尊。又不空见，是微密王遥见佛来，光色相好微妙殊特，皆大欢喜，即便下象趣如来所，头面礼足，右绕三匝，即于道路请佛及僧，时明相佛默然许之。王既知佛已受其请，即于其夜扫洒烧香，严办种种珍妙供具。复于城内遍竖幢幡，悬诸华鬘、璎珞、宝盖，牛头香汁以洒尘坌，散种种华严饰于地，以箧盛华置于座前，作众妙伎以用供养。又不空见，王办供已，于晨朝时与诸营从，诣安隐园顶礼如来，白言：‘世尊，食时已至。’时明相佛闻王请已，即如其相现大神通，与诸比丘俱升虚空，放净光明九万百千照于东方，三方亦然。一一光中有八十亿那由他等诸妙莲华，一一华上有化如来，相好具足如明相佛。是诸如来眷属无量，左侍帝释，右侍梵王，犹如真实释梵无异。</p>
  <p>“又不空见，明相如来现此种种神变相时，一念之顷欲色诸天，即作无量众妙伎乐，以天栴檀、多摩罗跋、沉水、华鬘，如是诸香以用供养明相如来。时彼世尊为王说法：‘大王当知，诸行无常，有为皆苦，不实故空，一切诸法悉无有我。所以者何？此身不净，九孔流秽犹粪中虫，破坏危脆念念不住，四大诸阴假以为身，饥渴寒热恒来侵迫，虚诳幻炎犹水聚沫，不得自在磨灭之法，强名为人无一可恃。是故大王当深观察，生死诸行甚可压患，当勤方便求速远离。’时微密王闻是语已，合掌向佛而作是言：‘如是，世尊，诚如圣教。有为诸行无常、苦、空，一切诸法皆悉无我，现见此身不净臭秽，众苦之聚甚可厌患。’时王见佛神通相貌，及闻如来所说之法，即发阿耨多罗三藐三菩提心。</p>
  <p>“又不空见，时彼如来，知王已发菩提之心，与诸大众俱受王请，乘虚而往至城便下。是王从佛步入宫门，献座已讫次第而坐。王与群臣、宫内眷属，及国人民侍立左右，擎诸供膳前受嚫愿，各各授食皆令充足；饭食已讫漱口澡手，复以种种华香伎乐，名衣上宝而以供养。时微密王即于是日，舍四天下及八十四亿那由他妃后婇女，以国王位付其长子，与八十亿那由他人俱共往诣明相如来，于彼佛所出家修道。王出家已将欲请法，白言：‘世尊，云何菩萨得诸佛所说念佛三昧？若人能得此三昧者，当疾成于阿耨多罗三藐三菩提具足见法。’时明相佛告微密比丘：‘菩萨有二法得此三昧，亦当疾成无上菩提。何谓二法？菩萨应当信于如来所说经典，此大方等诸佛行处。菩萨具足此二法者，得此三昧当疾成佛。复有二法。何谓为二？舍摩他、毗婆舍那。复具二法，舍我无我，安住惭愧、恐畏等法。菩萨若能具足二法，得此三昧疾成正觉。’”</p>
  <p>告不空见：“是微密比丘白明相佛：‘云何菩萨安住惭愧、恐畏之法，得此三昧？’明相如来告比丘言：‘菩萨应当舍三恶业、无惭愧等诸不善法，住于惭愧、恐畏之法。而是菩萨惭畏具足，舍诸不善修行善法，应护清净身口意业。’又不空见，是时比丘，于彼佛所闻说过患，即舍无惭，恐畏诸恶，精勤摄心住诸善法，不失善法欲令满足。复更摄心安住正观，观一切法不增不减，亦不见法去来生灭。微密比丘作是观时，不见诸法有种种相，观十二缘如梦如炎，观于诸法如影幻化，观于诸法无增无减，观于诸法无名无性，观一切法无灭无生。微密菩萨如是修行，不久当得此三昧也；获三昧已辩才不断，过六万亿那由他劫，当得阿耨多罗三藐三菩提。”</p>
  <p>佛告不空见：“汝莫生疑，尔时舍国出家学道微密王者，岂异人乎？莲华上佛如来是也。微密菩萨安住惭愧，修习成就一切善法，不久便得如此三昧。又不空见，我今语汝诸佛所说念佛三昧。若有众生不种善根，终不得闻如此三昧。”</p>
  <p>告不空见：“若善男子、善女人等，曾于过去无量佛所，亲近供养植众善本，方得闻此三昧宝王，何况书写、读诵受持、分别解说、观其义趣！是善男子、善女人等，所种善根无量无边不可称计。是诸人等修菩萨乘，方得少闻如此三昧，次第当得阿耨多罗三藐三菩提，唯除身证。”</p>
  <p>时不空见白言：“世尊，是诸众生不学大乘，为能得此三昧宝不？”</p>
  <p>佛言：“如是，亦当能得。又不空见，譬如有药，其质坚[革+卬]不可斫刺，以石磨取用之涂鼓。若有怨敌临阵战时，彼军亦以毒涂其箭，闻鼓音声毒不能行。如是，不空见，若善男子、善女人等，少得遇闻三昧光声，是人皆当得于无上菩提之道，唯除身证。又不空见，譬如众生若依须弥金色之边，其身即与彼山同色。所以然者？山势力故。如是，不空见，若有善男子、善女人等，少闻三昧威光之力，当得阿耨多罗三藐三菩提，唯除身证。所以者何？而此三昧，功德最胜不思议故。</p>
  <p>“又不空见，譬如诸水悉入大海同其一味。所以然者？以海力故。若善男子、善女人等，不能读诵持说书写，但得暂闻此三昧宝，一切皆当得无上道。所以者何？三昧力故。又不空见，若人正说诸佛法门得三昧母，说此三昧是名正说。若人正说如是三昧，无量无边功德之聚，摄取长养是名正说。又不空见，菩萨摩诃萨修行布施，于一念顷以众妙宝，奉献恒沙诸佛世尊，以此功德当得成佛；若人读诵受持解说书此三昧，功德胜彼布施之福不可称计。”</p>
  <p>尔时，世尊即说此偈：</p>
  <p>“我念往昔生，　调御明相佛，</p>
  <p>一切诸世间，　咸共所归趣，</p>
  <p>慈悲哀众生，　为说众妙法。</p>
  <p>是佛大知见，　明了三世法，</p>
  <p>如此普明尊，　世间最为上。</p>
  <p>如来不思议，　无量深智力，</p>
  <p>开显诸法门，　为利群生故，</p>
  <p>发起大悲心，　拔济无量苦。</p>
  <p>明相善逝尊，　八亿声闻众，</p>
  <p>皆是阿罗汉，　诸漏悉已尽，</p>
  <p>是诸应真等，　随从法王游。</p>
  <p>时有安隐园，　在城东北隅，</p>
  <p>大仙经行处，　恒与圣众俱。</p>
  <p>时有转轮王，　微密勇健士，</p>
  <p>怜愍一切故，　导从出彼城。</p>
  <p>是王遥睹佛，　其心甚寂怕，</p>
  <p>相好殊世表，　威仪亦无比。</p>
  <p>王即步奉迎，　往到世依所，</p>
  <p>既至如来前，　头顶接足礼，</p>
  <p>合掌恭敬已，　往住于一面，</p>
  <p>请佛受明供，　世尊默然许。</p>
  <p>王知佛垂许，　还敕诸官属，</p>
  <p>洒扫宫城内，　严办诸肴膳。</p>
  <p>王复到佛所，　白言食时至，</p>
  <p>世尊若矜愍，　愿时屈威神，</p>
  <p>与诸圣众俱，　至当奉微供。</p>
  <p>时佛闻王请，　即现大神变，</p>
  <p>普放千亿光，　遍满十方刹，</p>
  <p>一一光明中，　化作亿莲华，</p>
  <p>大悲愍众生，　为众现斯瑞。</p>
  <p>又告不空见，　彼诸莲华中，</p>
  <p>有大威德王，　相好特端严，</p>
  <p>各以最胜意，　广说诸佛法：</p>
  <p>诸行皆无常，　苦空亦如是，</p>
  <p>无我恒不实，　此为磨灭法，</p>
  <p>有何聪慧人，　而生乐著心？</p>
  <p>诸行犹幻炎，　破坏流动法。</p>
  <p>大悲明相佛，　演说如是法。</p>
  <p>诸天见世尊，　奋大神通时，</p>
  <p>作众上妙伎，　广设香华供：</p>
  <p>善哉佛威力，　不可得称说！</p>
  <p>王睹神化已，　兼设妙供养，</p>
  <p>捐去四天下，　及以五欲乐，</p>
  <p>出家守一心，　以修菩提道。</p>
  <p>是王学道时，　问彼明相佛：</p>
  <p>安住何等法，　得佛力三昧？</p>
  <p>时佛说二法，　如是应当修，</p>
  <p>得此深妙定，　施不思议乐。</p>
  <p>闻佛说法已，　踊跃充遍身，</p>
  <p>即发菩提心，　当得此三昧。</p>
  <p>微密比丘者，　莲华上佛是。</p>
  <p>若人信如来，　不诽谤此经，</p>
  <p>是人住佛境，　疾得此三昧。</p>
  <p>若人畏生死，　心不著于我，</p>
  <p>常修舍摩他，　及毗婆舍那，</p>
  <p>是人如此相，　疾得此三昧。</p>
  <p>安住惭恐畏，　常修于止舍，</p>
  <p>利智勤苦行，　速得此寂定。</p>
  <p>观法无增减，　一切如虚空，</p>
  <p>是聪慧菩萨，　疾得此三昧。</p>
  <p>不见诸法起，　亦不见其尽，</p>
  <p>恒观法无常，　亦如梦幻等，</p>
  <p>常能勤习行，　不久得此定。</p>
  <p>不见法异相，　唯睹无生灭，</p>
  <p>又如影响炎，　当得此三昧。</p>
  <p>观诸法平等，　无有差别相，</p>
  <p>内既无身想，　观外亦复然，</p>
  <p>不见其名字，　亦无有生灭，</p>
  <p>若能如是观，　疾得此三昧。</p>
  <p>时微密比丘，　如是谛观已，</p>
  <p>初中及后夜，　其心常相续，</p>
  <p>既闻如来说，　不久得此定，</p>
  <p>即于一念顷，　而证此三昧；</p>
  <p>得不断菩提，　即睹十方佛，</p>
  <p>具诸有为行，　其心渐清净。</p>
  <p>比丘在生死，　满十六千劫，</p>
  <p>曾供无量亿，　诸佛之世尊，</p>
  <p>然后获寂定，　得于无上道。”</p>
  <p>佛告不空见：“莫心疑不信，</p>
  <p>汝是聪哲人，　勿怀于异见。</p>
  <p>尔时比丘者，　莲华上佛是！</p>
  <p>我今语于汝，　诸天及世人：</p>
  <p>若欲观一切，　无量诸法者，</p>
  <p>是人当应修，　如此妙三昧。</p>
  <p>若有人乐欲，　生无量功德，</p>
  <p>施众难思乐，　当持此三昧。</p>
  <p>若人乐欲见，　十方三世佛，</p>
  <p>复乐转法轮，　当持此三昧。</p>
  <p>若有人乐欲，　具足诸相好，</p>
  <p>深知生死缘，　亦备众善本，</p>
  <p>是以当勤持，　如此胜三昧。</p>
  <p>若有人乐欲，　远离诸恶趣，</p>
  <p>为利众生故，　当持此三昧。</p>
  <p>如是善人等，　昔已曾供养，</p>
  <p>非一二与十，　无量亿诸佛，</p>
  <p>求最上菩提，　得持此三昧。</p>
  <p>若人乐欲求，　正念闻三昧，</p>
  <p>已曾多供养，　过去无量佛，</p>
  <p>是人久勤修，　过去所行道。</p>
  <p>若人于彼处，　闻说胜三昧，</p>
  <p>即发欢喜心，　踊跃意无量，</p>
  <p>昔已曾供养，　多亿天中天。</p>
  <p>若人于此经，　常修相续心，</p>
  <p>读诵及解说，　受持与书写，</p>
  <p>是人已曾见，　无量大明力。</p>
  <p>譬如战场所，　他阵放毒箭，</p>
  <p>以闻药鼓声，　毒消得欢乐；</p>
  <p>若人闻如是，　胜定妙三昧，</p>
  <p>为他说此法，　得明三昧力，</p>
  <p>当来必成佛，　唯除身证者。</p>
  <p>如须弥功德，　依者同其色，</p>
  <p>行者有深慧，　闻定亦复然。</p>
  <p>若有人得闻，　最胜三昧声，</p>
  <p>斯人功德聚，　犹如大海量，</p>
  <p>决定明三昧，　当得于菩提。</p>
  <p>譬如江河水，　悉入于大海，</p>
  <p>异本众流相，　皆同一碱味；</p>
  <p>若人闻如是，　微妙之三昧，</p>
  <p>即同菩提性，　无异无分别。</p>
  <p>若有诸菩萨，　于多亿劫中，</p>
  <p>勤修行布施，　为利一切众，</p>
  <p>诸佛世依所，　广植无量业；</p>
  <p>是诸菩萨等，　涉历无数劫，</p>
  <p>虽行布施业，　得福未为多，</p>
  <p>慈心说三昧，　功德胜于彼。</p>
  <p>如母能生育，　此三昧亦然，</p>
  <p>显现难思议，　诸佛之功德。</p>
  <p>是人聪慧故，　常修此三昧，</p>
  <p>不久当疾得，　无上自然佛。”</p>
  <h2>三法品第十二</h2>
  <p>尔时，不空见菩萨摩诃萨白佛言：“世尊，菩萨摩诃萨，具足几法得此三昧？”</p>
  <p>世尊即告不空见言：“菩萨若能具足三法，得此诸佛所说三昧。何者为三？所谓不贪、不嗔、不痴，如此善根。若是菩萨住于无贪，便得满足檀波罗蜜；心得安住如此法已，摄取不贪清净善根，永离贫穷恒得豪富，具大威势如日光曜。如是菩萨所修功德，皆为一切诸众生故，所可宣说无不信受，得此三昧不以为难，亦当疾成无上菩提。菩萨具此妙善功德，天人敬信。菩萨若复能修不嗔善根之行，满足忍辱波罗蜜也。若是菩萨安住忍度，若人骂詈刀杖加之，解其支节，断其头首，不生一念忿恼之心，亦不说他诸恶过咎，摄取不嗔清净善根，慈心为利一切众生，是以修行如此三昧。菩萨安住此三昧已，得与诸佛世尊常俱，乃至梦中不离见佛，经行坐卧皆获安乐，诸天护念不见恶梦，寤寐欢喜，刀不能伤，毒亦不害，水所不[漂+寸]，火所不烧，所资四事恒得丰足，亦为一切皆令欢喜，疾当得于无上菩提。若是菩萨除舍无明，具足不痴善根之时，正观修行毗婆舍那，即便摄取不痴善根，于一切法决定巧便，满足般若波罗蜜也，他来问难疾能答对。菩萨具足如是三法，速当得此三昧之宝。</p>
  <p>“又不空见，若是菩萨复具三法当得此定。何谓为三？应观一切诸行无常，应观一切诸行皆苦，应观一切诸法无我。菩萨具足如此三法，当得斯定疾成佛道。又不空见，若是菩萨复具三法当得此定，疾成无上菩提之道。何者为三？所谓供养现在诸佛，及以灭度如来舍利，若以华香、幢盖、缯幡、种种珍妙而以奉献，若自供养劝人令行，复应发愿作如是言：‘以我善根布施因缘，愿得诸佛所说三昧。’又不空见，复当赞叹现在如来般涅槃佛真实功德，赞戒功德、定、慧、解脱、解脱知见、威仪神通、教化辩才、阿兰若行及以慈悲喜舍之法，复更殊胜赞叹佛法仪容相好无量功德，既赞叹已复发愿言：‘若我赞叹诸佛功德，设获微福，以此善根，当得诸佛所说三昧，疾当得成无上菩提。’</p>
  <p>“又不空见，菩萨摩诃萨于诸佛所，闻此三昧功德名字，有三随喜。何谓为三？如过去佛往昔已曾修菩萨行求阿耨多罗三藐三菩提，如彼诸佛求是三昧，我亦随学求此三昧；亦为自利及利他人，闻三昧已即生随喜，我亦当复随彼随喜，此是第一随喜者也。又不空见，如彼未来诸佛世尊，亦当修习菩提之行，闻此三昧自利利他生于随喜，我亦随喜，是名第二。若诸如来住现在世安隐住快乐，断不善行舍诸恶趣，变化幻术种种伎乐围棋博弈，一切诸恶悉皆离之，深定大悲无不具足；如彼诸佛往昔已曾修菩萨行闻此三昧，即便求之生随喜心，我今亦尔，如过去佛随而喜之，是名第三。</p>
  <p>“又不空见，此三随喜与发愿俱，若我所获善根功德，愿使众生常得是定。又不空见，菩萨具足此三随喜，亦当疾得如是三昧。又不空见，若善男子、善女人等，随喜斯定得此善根功德之聚，为此善根以譬明之。如有一人以彼三千大千世界恒河沙为聚，于大聚中捻取一沙，掷过无量不可思议亿那由他无边世界；复取一沙掷过无量无数世界，如是次第尽大沙聚。此诸世界，若善算师、算师弟子，能得边际知其数不？”</p>
  <p>时，不空见即白佛言：“如此人者不能知也！唯舍利弗、不退菩萨，乃能知此世界之量！”</p>
  <p>告不空见：“不可思尽若干世界满中珍宝，其高过于诸天所居，乃至非想非非想处，以此珍宝施诸众生，此善男女得福多不？”</p>
  <p>时，不空见即白佛言：“甚多！世尊，无量无边。”</p>
  <p>尔时，佛告不空见言：“我当语汝，若善男女于诸佛刹满中珍宝，以用施于一切众生。若善男子、善女人等，闻此三昧三随喜已，发愿求于无上菩提，亦复欲乐修于多闻；是善男子、善女人等，所获功德胜彼施福，无量无边不可称计。”</p>
  <p>佛告不空见：“此念佛三昧即是一切善根之母，如是说者名为正说。”</p>
</body></html>