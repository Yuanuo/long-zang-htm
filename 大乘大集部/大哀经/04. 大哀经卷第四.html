<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>大哀经卷第四</title>
</head>
<body>
  <h1 class="head">大哀经卷第四</h1>
  <h2>了三世品第十一</h2>
  <p>佛复告：“族姓子，如来别知当来过去今现在诸所行业所在因缘处所报应。云何别知？于是如来悉解过去所可作者诸善报应若不善事，当来所作善不善事报应之方，现在所作亦复如是。当来之世，两当所作殃舋功德，当悉分野如来悉知。当来所作与众殊特，当来所作方损耗者，当来所作有增益者，如来悉知。假使现在所立造业而有增益，于当来世而复损耗，如来悉知。设于现业如有损耗，复于当来亦复折减，如来悉知。若于现在有所增益，于当来事亦复增益，如来悉知。若于过去修习瑕疵卑贱之业，于当来世又习微妙正士之业，如来悉知。其所行者，因薄少功报以大德，或行大业殊异之德致超异功不可称载，或以声闻之故而有施与，或缘觉故，或佛道故，因其施与，如来悉知。若于现在所遭苦痛若过安隐，若现作安或现得苦，或现在作恶寻遭恼患，或现作恶未来致乐，或现作善辄获安报，如来悉知。一切众生过去当来今现在，罪福因缘所致报应，此皆如审而无有异，罪福之应亦无殊别，如来悉知。以知之故，则为如本而为说法。是为如来第二之业。”</p>
  <p>佛于是颂曰：</p>
  <p>“如来晓因缘， 明眼别报应，</p>
  <p>三世无挂碍， 知众生所行。</p>
  <p>因当报安乐， 福趣天世人，</p>
  <p>缘其致苦患， 安住悉知之。</p>
  <p>善恶所造业， 因获其果实，</p>
  <p>安住亦了此， 如明珠在掌。</p>
  <p>或为少事业， 所获无限量，</p>
  <p>是广若薄浅， 佛悉知本末。</p>
  <p>或为声闻施， 若住缘觉乘，</p>
  <p>立于最胜业， 安住悉知之。</p>
  <p>所因造苦行， 或复成安乐，</p>
  <p>从乐而获苦， 因复住于业。</p>
  <p>或复苦恶行， 反成住于乐，</p>
  <p>或有行善恶， 报以苦胜患，</p>
  <p>或从苦致苦， 从乐而作乐，</p>
  <p>罪福为自然， 佛悉知报应。</p>
  <p>三世所展转， 众生因缘报，</p>
  <p>佛了以圣慧， 不虚无有异。”</p>
  <h2>了众生所品第十二</h2>
  <p>佛告：“族姓子，如来晓于众生他人异种、所好不同、志学各异，于脱未了悉知如审。云何知之？或时有人住于贪欲志好恚脱，或复有人住于嗔恚因贪欲脱，或复有人住于愚戆信欲恚脱，如来悉知。或复有人住于善德好不善脱，或复有人住于不善志信善道，如来悉知。或复有人，专精下劣信微妙脱，如来悉知。或复有人，专精微妙志好解脱，或复志好专精下劣，住于殊特超异之谊，或复住在殊特专精，堕在下劣所可好信，永在邪业不决了界，或复信乐在不决定成于正业，或有好乐向正定门而得解脱，如来悉知。或有信乐当度欲界，或因信乐得度色界，或有好信超于三界，或从信喜耗减缘致殊特，或好殊特致于损耗，如来悉知。所可生处其色若干，财业各异所受不同，所信乐致顶相，或得住限，如来悉知。如其心所知辄为说法令斯得解。是为如来第三之业。”</p>
  <p>佛于是颂曰：</p>
  <p>“世间志不同， 意所好各异，</p>
  <p>志操不可限， 佛悉知无际。</p>
  <p>佛知志所趣， 或之于信乐，</p>
  <p>住欲嗔恚贪， 或住怒愚戆，</p>
  <p>或住痴而欲， 住于善不善，</p>
  <p>所行特不特， 安住悉知之。</p>
  <p>因下劣微妙， 志性好幽玄，</p>
  <p>或从殊异业， 专精信解脱。</p>
  <p>或从信下劣， 因致上微妙，</p>
  <p>或从超殊行， 便获下胜智，</p>
  <p>犹邪不决了， 从不了正受，</p>
  <p>好信度三界， 佛知志所乐。</p>
  <p>所生色若干， 其在中各异，</p>
  <p>从顶异发相， 因信得解脱。</p>
  <p>三界诸众生， 佛悉知说法，</p>
  <p>随其应得受， 是为十力业。”</p>
  <h2>别众种类品第十三</h2>
  <p>佛告：“族姓子，如来悉知世间众类若干种形不可计身。云何知之？其身所为积于罪舋，如来悉知。若以其身积累功德，如来悉知。若以其身种于秽恶，致无拥护不获济界，如来悉知。又如来者，悉知境界、眼界、色界、眼色识界，了其本末根源所起。云何知之？其内则空，于外亦空，内外亦空，耳鼻口身意亦复如是。意法识一切诸界，了其本末所从出也。云何知之？内空、外空、内外皆空。地种、水种、火种、风种亦复悉空。云何知之？了如虚空，是故知之。亦知欲界、色界及无色界。云何知之？知从想念而致住此。有为界、无为界，知有为界无行为想，知无为界不以非行而造想矣！知尘劳界因从客尘致欲之相，知嗔恨界其本清净鲜洁为相，知于行界从不顺念无明为相，知泥洹界因从顺念显明为相，世间众人身所倚界，为如是也！所可住界所催迫，因界现仪，专精其界，从志性界，因界而住，由界而生，如来悉知，随其所知而应说法。是为第四之业。”</p>
  <p>佛于是颂曰：</p>
  <p>“其人中师子， 皆晓了诸界，</p>
  <p>于斯世间人， 从身之所行。</p>
  <p>其界所兴起， 广普不可限，</p>
  <p>安住一切智， 根源所从出。</p>
  <p>罪福所从生， 诸身所因出，</p>
  <p>由缘所可归， 及身之所生。</p>
  <p>由是界所立， 因得脱诸种，</p>
  <p>咸知如是身， 最胜为大圣。</p>
  <p>眼种亦如是， 色种并意种，</p>
  <p>最胜悉知空， 本净无忧戚。</p>
  <p>耳鼻亦如斯， 舌种及身界，</p>
  <p>其意法诸种， 当知悉为空。</p>
  <p>地水火风种， 此诸界适等，</p>
  <p>其人中师子， 等解如虚空。</p>
  <p>欲界亦如此， 色无色界然，</p>
  <p>别知是诸界， 因思想成立。</p>
  <p>佛知因客相， 起欲为自然，</p>
  <p>安住解嗔恚， 亦复为本净。</p>
  <p>分别觉于此， 诸行及无行，</p>
  <p>又复计泥洹， 则无有三想。</p>
  <p>所因界出相， 犹从不解明，</p>
  <p>一切所因出， 如巧师合散。</p>
  <p>是世身无数， 其形为若干，</p>
  <p>佛佥晓了知， 不自念我知。</p>
  <p>犹如于虚空， 十方无边际，</p>
  <p>其人中师子， 普知诸境界。</p>
  <p>彼最胜圣慧， 极上无崖底，</p>
  <p>众人所不及， 不能知涯际。</p>
  <p>是为第四谊， 圣人离垢秽，</p>
  <p>善明识诸界， 因开化众生。</p>
  <p>以律启悟意， 所作罪福业，</p>
  <p>不复起嗔恚， 其志悉有别。”</p>
  <h2>晓众生根本品第十四</h2>
  <p>佛告：“族姓子，如来悉能晓了他人众生诸根精进。云何晓了？知于众生软劣根者若中间，亦复有人诸根通利，若殊特根若下劣根，所因其根缘倚思想，其根本际而兴情故，从嗔恚际起愚痴原，如来皆知。诸根想念为何等类，杂碎之秽起淫怒痴，如来至真亦悉知此诸根想念为何等类。其淫怒痴因缘诸根而有所为，从不善缘而有此根，或从无智而有此根，或从诸念而有此根，如来悉知。又复如来知眼诸根，耳鼻身口意亦复如是。男根、女根、命根、乐根、苦根、欢根、恐根、观根、信根、进根、意根、定根、慧根、无异根，所当知根悉知此根。其根所由眼根因缘，耳根所住，鼻口身诸所根本，有所立处如来悉知。因耳之缘而有鼻根之所立处，从鼻因缘有立舌根，从舌因缘而立身根，从身因缘立于眼根，如来悉知。何所众生因从施根而致应戒，如来悉知。此等诸根增减进退，各为分别演布施事。或有众生因从戒根而行布施应戒，如来则为演戒本末。或有众生从忍辱根而应精进，如来即为演忍本末。或有众生从精进根而应忍辱，如来则为演其精进之本末也。或有众生因一心根而应智慧，如来则为分别禅思。或有众生从智慧根而应一心，如来则为分别解说诸根增减进退之原。宣畅智慧根力觉意，八由正路三十七品，亦复如是具足周审，演其本末靡不究畅，各为一切而令判了。或有众生从声闻根学缘觉乘，如来知根演声闻乘。或复有人从缘觉根学声闻乘，佛知此等诸根所趣，则为解说缘觉之乘。或有众生从大乘根学于声闻、缘觉之乘，如来悉知此等诸根之所归趣，而为颁宣大乘之业。或有众生各缘异根而学大乘，如来悉知此等诸根各各别异则为解说。无修行根众生之徒，不能修根不应法器，如来见此不应器者因令学观。或人修学根顺应器，如来睹之怀来应器，则以殷勤为说经道。如是，族姓子，如来悉知一切众生他人身根及其异身，诸根所趣所念不同识其本末，若不念者晓知诸根从其比类，知诸人根志操所应因缘所为而可化者，方便从谊坐起经行进退之谊，咸达其根，如来悉畅靡所不通而为宣经。是为如来第五之业。”</p>
  <p>佛于是颂曰：</p>
  <p>“知根广无极， 了众生志性，</p>
  <p>其根为何类， 最胜悉知行。</p>
  <p>下劣中上妙， 诸根佛所知，</p>
  <p>无等伦如是， 从所应解意。</p>
  <p>其际欲恶尘， 其根若薄鲜，</p>
  <p>若复性卒暴， 假使怀粗犷，</p>
  <p>胜知之何因， 晓了其本末，</p>
  <p>其不善无别， 所依当解脱。</p>
  <p>从眼意男女， 亦复晓眼根，</p>
  <p>苦乐及欢悦， 何从致忧恼。</p>
  <p>所因观义道， 精进意慧定，</p>
  <p>及知他余事， 意勇复如是。</p>
  <p>眼因缘耳处， 成致鼻耳舌，</p>
  <p>因身至因缘， 得兴立眼耳。</p>
  <p>施根志戒禁， 为说布施事；</p>
  <p>戒根学布施， 为说戒法谊；</p>
  <p>忍根现精进， 为演忍辱事；</p>
  <p>精进现忍辱， 为宣精进事；</p>
  <p>从智根致禅， 为人说智慧；</p>
  <p>从精进致忍， 为人说勤力；</p>
  <p>从禅根致慧， 为人说禅思；</p>
  <p>从慧根致禅， 为人说圣智；</p>
  <p>其声闻乘根， 而至于缘觉，</p>
  <p>最胜演声闻， 为舍缘觉义；</p>
  <p>若志缘觉行， 学习声闻行，</p>
  <p>佛便舍声闻， 为讲缘觉事；</p>
  <p>其根在尊业， 斯人学下劣，</p>
  <p>佛说度无极， 分别舍缘觉；</p>
  <p>见处处有行， 胜观为分别，</p>
  <p>降以纯熟根， 十力为解说。</p>
  <p>众人以何缘， 诸根所应行，</p>
  <p>知其志性趣， 报应之所为，</p>
  <p>从其尽诸根， 如坐成实本，</p>
  <p>自以智慧明， 是世尊分别。”</p>
  <h2>普游品第十五</h2>
  <p>佛复告：“族姓子，如来皆知，普由一切靡所不达，密如有知。云何知之？众生必救于真谛界，知众生界或在邪业矣。悉复分别此群生界，必定不定处于邪事报应之力。彼亦如是，其众生界必在决定，前世宿命报应之果致此功勋，明识精勤诸根通利应当被训，如来则为广说经典。此等之类，于贤圣说当为应器，如来则观宿本缘迹，寻为如应为演经道。众生之界在不决定，存因缘力为教授相，宜以戒度寻为训诲。如应禁戒不得解脱不致济度，如来则为诱入无本，因缘报应病与药。若从如来听闻经典，奉顺道教便致德果，诸佛世尊由此等故兴出世间。众生没溺永在邪业未立德本，意劣弱颜不为应器，如来至真为讲经道。其不应器令得解脱，如来睹此不应器者观察护之，以是之故菩萨大士被弘誓铠而救济之。又复如来则以三事了贪欲者，世尊或以贪欲人故而兴出矣！又以贪欲而见系缚，欲令出家故兴出矣！或以宿命贪吝缘故而为兴出。又知嗔恚复有三事，或以嗔恚而见系缚，思想之故，故兴出世。或有所愿不具足故，故兴出世。或有宿世阴盖所缠故，故兴出世。知其愚戆当有三事，或有愚戆行无明事，或有贪见身故，或有沉吟之故，如来悉知。又如来知则以苦行了本神通，诸根明者因从苦行加痛致神通，懦劣根者以安隐行速成神通；根通利者以勤苦行成神通定，懦劣根者亦因加痛而致神通。以舍因缘行于调和了别神通，不信于道而不休息，当本加杖令成神通，佛悉知之。心性不和其行促暴，知疾可化令致神通，使无暗冥而欢喜悦。或有行者，因集道力使具足成，如来所知不复勤学。或有所行从修道力而具足成，不因集力；或有所行，不因集力，不行道力而具足成；或有所行从合集力，亦行道力而具足成，如来悉知。或有所行，志性和雅其行不应，如来悉知。或有所行，应机成就性不和雅；或有所行，性不和雅所行不成；或有所行，志性和雅所应成就，如来悉知。或有所行，其身清净心口不净；或有所行，口言清净身心不净；或有所行，身口心净；或有所行，其身口心俱不清净，如来悉知。如是之类所可行者，因缘报应所可依倚所从出生一切众生之所行者，如来悉知。慧无损耗，普达悉见。是为如来第六之业。”</p>
  <p>佛于是颂曰：</p>
  <p>“其有因行者， 如往悉知之，</p>
  <p>决定之种类， 识别众生界。</p>
  <p>其不决定者， 所行动虚伪，</p>
  <p>不应器如是， 随邪见之业。</p>
  <p>其贪欲行者， 则有三因缘，</p>
  <p>嗔恚行复三， 愚戆亦如是。</p>
  <p>斯尘欲之界， 无量杂种类，</p>
  <p>世尊悉知之， 所行因缘应。</p>
  <p>所行勤苦事， 谓意聪达者，</p>
  <p>其懦劣之根， 亦复当如是。</p>
  <p>诸根通利者， 因行安隐来，</p>
  <p>世吼悉护知， 如是等无异。</p>
  <p>而行调和者， 而住寂清净，</p>
  <p>则以因此故， 速得致清净。</p>
  <p>亦疾成其行， 究竟道调和，</p>
  <p>亦复加疾使， 寂然寻欢悦。</p>
  <p>合集诸所行， 积累其功德，</p>
  <p>或不以行道， 而达于道慧。</p>
  <p>或有从行道， 而获于成就，</p>
  <p>俱知其二事， 从殊特行成。</p>
  <p>或有修行者， 志性而和调，</p>
  <p>或有应所行， 而不顺应行。</p>
  <p>有大人之行， 两事俱清净，</p>
  <p>佛普见一切， 无所不晓了。</p>
  <p>或有人作行， 其身修清净，</p>
  <p>其所言心念， 而不能清净。</p>
  <p>或复有修己， 身口行清净，</p>
  <p>其心之所为， 未曾行清净。</p>
  <p>或有在世间， 身口心清净，</p>
  <p>众生之所行， 佛皆见普达。</p>
  <p>或有能成就， 或不能究竟，</p>
  <p>是为安住佛， 第六所了业。”</p>
  <h2>一心定意品第十六</h2>
  <p>佛复告：“族姓子，如来至真，知其一心脱门定意正受之业，尘劳嗔恚之所从发，审如有知。云何知之？众生尘欲之所系缚，所因报应而致此缘，当复何缘而致清净，如来悉知。何谓缘报？何谓事业？从不慎念而致缘报，从无明事众生之类而致欲尘，从无明事而致行矣！从行致识，从识致名色，从名色致六入，从六入致所更，从更致痛，从痛致爱，从爱致受，从受致有，从有致生，从生致老，从老致尘欲，为报应因致事业，因见致爱，从结爱处，是为缘报，是为事业，缘致爱欲尘劳之缚。彼复何谓缘报？云何事业令其众生致于清净？有二报应及十二事，众生因此而致清净。何谓为二？一曰、因从他人闻柔顺谊，二曰、内自己身如应念法。复有二事而致清净：一曰、而一其心专志学问心不愦乱，二曰、晓了方便寂然之谊观察其源。复有二事而致清净：一曰、知无所来发动所起，二曰、知无有来亦无所至。复有二事而致清净：一曰、观无所生本无处所，二曰、致于灭度亘然寂静。复有二事而致清净：一曰、其行成就无有不办，二曰、明慧之事造其正证。复有二事而致清净：一曰、志修道法顺入脱门，二曰、其本清净至度知见。复有二事而致清净：一曰、至灭尽慧而无所著，二曰、无所生慧常无所倚。复有二事而致清净：一曰、则以至诚而致道德，二曰、常以审实获于成就。是二报应及二业清净众生，如来悉知。又尘劳结方便无量，清净方便亦复无限；又其尘劳而致清净，便近成就因审观故；又净方便，随尘劳行而渐近法，摄其慢者，如来圣慧悉达知此拔其因缘。此族姓子，如来之慧寂然于欲，澹泊诸恶不善之法，兴行俱念忽静安隐，行第一禅以能一心，住寂灭界静然正受，从第一禅起修八解门反覆逆顺而修正受，所见皆知三昧正受，显示平等又现定意。如来三昧无所畏难无能坏者，如来三昧无有因缘不从方便，如来常定一心不忘，于诸三昧最为上尊，常住一定普见一切三昧正受，其心不退未尝增减，其所显现无有不定。如来三昧初无所生，无能观察，声闻、缘觉所不能及，过诸菩萨及正真觉。如来三昧无能越者，卓然殊绝巍巍无量，一切众生所不能知。如来之慧亘然无际，无穷无极无可为喻，以权方便开化声闻令得定意。如来悉知，了诸缘觉菩萨行事，随其应时而教诲之。是为如来第七之业。”</p>
  <p>佛于是颂曰：</p>
  <p>“众生因缘事， 其尘劳爱欲，</p>
  <p>自在悉知之， 其慧无崖底。</p>
  <p>如其行清净， 及复不清净，</p>
  <p>佛大慧自在， 悉能晓了此。</p>
  <p>不慎念报应， 因缘生明慧，</p>
  <p>事业无明行， 及其所造作。</p>
  <p>识名色如是， 其本情六根，</p>
  <p>世尊悉达之， 因缘所事业。</p>
  <p>其缘劳尘欲， 所贪诸所作，</p>
  <p>睹见其因缘， 事业于欲行。</p>
  <p>思想所缚结， 因是为缘起，</p>
  <p>众人所住处， 从是致因缘。</p>
  <p>众人所誓愿， 则有二因缘，</p>
  <p>因从人听者， 慎省受其言。</p>
  <p>内已如应念， 观诸法悉空，</p>
  <p>彼人致解脱， 生死之江海。</p>
  <p>寂然而观察， 精勤蠲除二，</p>
  <p>思惟而睹之， 无来无有去，</p>
  <p>称量省其源， 无生亦无终，</p>
  <p>彼寂灭入道， 尔乃为清净。</p>
  <p>常住于正行， 慧者修行三，</p>
  <p>其无放逸者， 遵崇三脱门，</p>
  <p>成于灭尽慧， 至诚逮无生，</p>
  <p>是缘报事业， 清净兴上愿。</p>
  <p>最胜一心知， 常三昧正受，</p>
  <p>逮成于寂灭， 意勇复起立，</p>
  <p>观察而思惟， 一切诸逆顺。</p>
  <p>其佛大法王， 八解门正受，</p>
  <p>则以一定意， 致无量亿定，</p>
  <p>无等伦悉见， 其行而普平。</p>
  <p>其心定所行， 道法无穷极，</p>
  <p>由是之行故， 胜心无所定。</p>
  <p>若声闻缘觉， 定意亦如是，</p>
  <p>诸菩萨若兹， 若干种定意。</p>
  <p>安住之意定， 皆超越其上，</p>
  <p>如来所修业， 随时慧教化。”</p>
</body></html>