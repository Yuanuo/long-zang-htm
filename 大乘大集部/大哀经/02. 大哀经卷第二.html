<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>大哀经卷第二</title>
</head>
<body>
  <h1 class="head">大哀经卷第二</h1>
  <h2>无盖法门品第三</h2>
  <p>于是法敖王菩萨在于彼会，而白佛言：“唯然世尊，如来境界不可思议，示现建立大圣威光，令诸菩萨永无狐疑各各修行，唯当宣说无盖之门大会法品。所以者何？其大会者今悉集此，皆为菩萨，（一）被大德铠不可思议（二）以大神通圣慧娱乐（三）皆有功勋通于十方（四）所修清白心离垢秽（五）以明解脱多所照耀（六）皆为诸佛所见咨嗟宣扬功勋（七）于一切法得尊自在（八）诸度无极越终始岸（九）一切皆从权方便生（十）而悉消化魔业欲尘（十一）降伏一切诸外邪道（十二）皆能分别方便讲说章句谊理（十三）慧无挂碍智度无极超于彼岸（十四）其意自由勇步无难逮圣总持（十五）建立无盖辩才无断（十六）晓了众生根原所趣，具足缺漏备不备者（十七）察诸众生从应所解而为说法（十八）所宣经道除众罪殃而无遗漏（十九）其音随时柔软和雅，如哀鸾鸣，犹龙海吼，亦如梵声（二十）慈愍众生而示灭度，亦以慈愍令众得济（二十一）心常怀执无极之慈（二十二）志性抱念无盖之哀（二十三）所住坚固而不可动，言行相应（二十四）修立法幢显示十方（二十五）其志坚强犹如金刚，不可破坏如铁围山（二十六）尽建所愿不失本誓（二十七）畅入深妙分别玄奥十二缘起（二十八）蠲除两际断灭常见、一切诸见、六十二疑所习连著（二十九）亦如大乘群庶法王，诱进牵致使入于道（三十）众庶大导将致无难（三十一）从无央数劫好乐法宝合集智慧（三十二）为大医王疗众人病（三十三）灭除众生无色尘劳蓄滞之疾（三十四）此诸菩萨大师子王所抚育子（三十五）一切诸行若听异音，闻说如来秘密之谊，亦不恐惧（三十六）而以相好庄严其身（三十七）皆以大哀具足祠祀（三十八）其心勇猛不怀怯弱（三十九）降伏四魔爱欲境界（四十）善施桥梁开寤眠寐（四十一）如是根力觉意禅思解脱定意正受，以善修成所当为业（四十二）常以殷勤欲度众生（四十三）逮得总持揽制一切（四十四）若利无利、叹誉诽谤、有誉失名、若苦若乐，于世八事而无所著（四十五）其心得入欢喜悦豫乐爱经典（四十六）颁宣流布道法之宝（四十七）充满智慧备悉道空（四十八）其行鲜明犹如莲华（四十九）蠲除一切诸有为法（五十）其光清净覆蔽日月释梵晖曜（五十一）悉已逮得海中三昧（五十二）道御一切诸法之宝（五十三）而于三宝由得自在无能断截（五十四）明识解说一切诸界（五十五）执持诸佛经典之要（五十六）积累合集无量功德咨嗟之称（五十七）造立无限功祚智业（五十八）而得亲近具足佛慧（五十九）达了当来无央数劫本末之际（第六十法经本内缺)。”</p>
  <p>法敖王菩萨白佛言：“如是，世尊，此诸菩萨大士之会功勋若兹。我意大圣，心自念言，当令世尊为诸菩萨宣无盖门大会法品，诸菩萨众所可由生。至未曾有天中之天，诸佛兴出多所饶益，则能悦可菩萨大士使得成具，当来菩萨德本明哲，其初发意菩萨清净行欲成者令入一乘使不退转，诸菩萨众具足佛法至阿惟颜一生补处，令其果报无所遗失。若有众生所识分明志存决定，怀来因缘化使入道。其不决定，当令仰入于无极哀 。其有众生永在邪见，为说处所使决其网。乐三乘者，因故佛兴而自严饰。诸天、龙、神、犍沓和、人与非人、世人、阿须轮，皆得蒙济。所以者何？佛兴出世实为善哉！如是比像，至未曾有难及希有经典之要，现出于世得共睹知。唯愿大圣，斯等正士发意之顷，建立化变此法高座，一切声闻及诸缘觉，于百千劫所不能逮。吾以是故心自念言，难及难及至未曾有！此人之等，乃能施设如是色像神足变化。谁以见此，当复兴发声闻之行、缘觉之心？所以者何？其有初发菩萨心者，过诸声闻、缘觉之众。今欲引喻！譬如世尊，愚痴之子从生騃冥，舍夜光大宝珠，取水精珠，所见颠倒自以为是；众人所行亦复如是，舍乎大乘，转求声闻、缘觉之乘。若复有人至性真实，发无上正真道意，若已发意、甫发意者，亦当不久具足成就如是法要。”</p>
  <p>法敖王菩萨说是语时，彼众会中三亿百千垓天人，皆发无上正真道意。</p>
  <p></p>
  <h2>庄严法本品第四</h2>
  <p>尔时，世尊睹诸菩萨皆来大会。此诸菩萨皆以法故而来集此，悉以执持如来妙藏，宣畅菩萨诸所行住，无盖法门所由品奥修御法典。复有光明名无畏辩，应时眉间大人之相放斯光曜，绕诸菩萨七匝已竟，因复绕于总敖王菩萨身百千匝，寻入总敖王菩萨之顶。适蒙此光承佛威神，绕诸菩萨百千匝。其光悉照师子之座，其身威仪转复光曜光明巍巍，益甚加倍踰诸菩萨。总敖王菩萨，时见如来无极威变，即从座起，偏出右肩右膝，著地叉手，于世尊上虚空之中，化成如来庄严宝盖佛所建立，琉璃为幢上至炎天，瑰异琦珍帝青琉璃宝藏殊妙而以严饰，垂贯真珠缯彩旗幡而为庄校，紫金交露周匝缭绕，覆诸菩萨大会之众。其盖广长大如三千大千世界，如是比像建立宝盖奉献如来。雨于天华，威变伎乐而自然鸣，寻时以颂而赞世尊：</p>
  <p>“光明普遍靡不见， 目所周悉为显谊，</p>
  <p>诸法自在权自由， 不可思议趣诸德。</p>
  <p>大圣正士演光明， 其口清净宣辩才，</p>
  <p>道光绕我百千匝， 在吾顶上没不现。</p>
  <p>如本意志所怀念， 辩才照明持亦然，</p>
  <p>所知百千胜于前， 用蒙人雄道师恩。</p>
  <p>其身巍巍心清净， 踊跃以时获如愿，</p>
  <p>乃知正觉慧无量， 其大辩才入我身。</p>
  <p>佛实难及威无极， 其羸劣者不所乐，</p>
  <p>承佛圣旨今悉见， 当复启问愍众生。</p>
  <p>诸菩萨众行所入， 等趣世间而御众，</p>
  <p>所生光明所变处， 当复咨启阿惟颜。</p>
  <p>魔众无量悉来会， 而独游步上道乘，</p>
  <p>及余志求微妙法， 为是等故问最胜。</p>
  <p>当善执持此魔场， 而常谛受斯佛慧，</p>
  <p>今适是时世尊说， 为众生故开法藏。</p>
  <p>鄙身明智无不及， 人中之尊慧无量，</p>
  <p>能了最胜无限智， 今当启问无极权。</p>
  <p>世尊圣慧由自在， 本于长夜所修学，</p>
  <p>善遵敖尊为法王， 惟为颁宣道师行。”</p>
  <p>总敖王菩萨以颂赞佛已，白世尊曰：“如来境界不可思议，诸菩萨行莫能称限。吾及众会，听察如来至真等正觉所说经法，未曾厌倦睹于众生。最胜世尊行乎大哀，故问此谊！何谓世尊，菩萨庄严而自校饰，以菩萨行而为应谊？何谓菩萨不可思议逮法光明离于闇冥蔽碍之患，以大法门而为清净？何谓菩萨在众生尊，第一大哀修行慈愍，成就所行不舍众生？何谓菩萨逮佛菩萨所行诸业，所尊正法不怀恼法？善哉！世尊，愿分别说诸佛菩萨之所行住等趣法门！犹如菩萨降伏魔众，蠲除疑网入如来界游菩萨境，晓了一切众生志操，心行清净摄取佛土执持魔场，从如来教而于诸法速得自在无所蔽碍。”</p>
  <p>佛告总敖王菩萨：“善哉！善哉！正士，乃能问于如来。欲善决了诸佛菩萨，仁能逮得无量如来所行了了。族姓子，谛听！善思念之，当为汝说。如诸菩萨行及余菩萨功勋具足，疾逮一切诸法自在。”总敖王菩萨及诸大众受教而听。</p>
  <p>佛言：“菩萨有四事庄严。何谓四？一曰、戒庄严未曾毁禁，二曰、定意庄严至未曾乱，三曰、智慧庄严心无蔽碍，四曰、总持庄严所闻不忘，是为菩萨四事庄严。于彼何谓以戒庄严？族姓子，知则用一事以戒庄严。何谓一？常愍众生心不怀害，矜哀群黎一切有命，亦敬爱之莫不悦可。复有二事以戒庄严。何谓为二？一曰、杜塞恶趣，二曰、开善趣门。复有三事以戒庄严。何谓为三？一曰、身行清净而无沾污，二曰、口言清净辞不粗犷，三曰、其心清净未尝坏乱。复有四事以戒庄严。何谓为四？一曰、如所志愿必果无异，二曰、如所约誓则得成就，三曰、如所慕乐必成无违，四曰、如所图画则得超至，是为四。复有五事以戒庄严。何谓为五？一曰、与禁戒士俱共精修，二曰、习学智慧未曾懈废，三曰、勤志解脱不怀慢恣，四曰、修度见品未尝休懈，五曰、益加精进尊于无上无极灭度，是为五。复有六事以戒庄严。何谓为六？一曰、无所毁犯亦不怀恨，二曰、无所缺漏亦不捐弃，三曰、不有沾污无所损落，四曰、不为瑕疵修一清净行，五曰、而博听受不从欲秽，六曰、若有所听不载仰人，是为六。复有七事以戒庄严。何谓七？一曰、戒品清净，二曰、布施清净，三曰、忍辱清净，四曰、精进清净，五曰、禅思清净，六曰、智慧清净，七曰、善权清净而无放逸，是为七。复有八事以戒庄严。何谓八？一曰、所处具足，二曰、其地究竟，三曰、所御备悉，四曰、性戒周密，五曰、不被烧害得至成就，六曰、佛兴出世得无所著，七曰、无盖普达，八曰、得从善师所问具足，是为八。复有九事以戒庄严。何谓九？一曰、而于圣慧无所恐惧，二曰、有所睹见而不怯弱，三曰、晓了空慧，四曰、分别善权，五曰、习于清凉而无恼热，六曰、将护禁戒如蜂采华，七曰、修治其心令无情欲，八曰、其心调和不怀粗犷，九曰、逮得调定中和之地，是为九。复有十事以戒庄严。何谓十？一曰、庄严其身具足诸相，二曰、其口庄严言行相副，三曰、其心庄严而无瑕疵，四曰、国土庄严具足所愿，五曰、开化众生庄严志性清净，六曰、所生庄严一切众恶而无所犯，七曰、菩萨行庄严学如来行，八曰、圣慧庄严不怀自大，九曰、道场庄严劝助众德，十曰、力无所畏不共法庄严，立戒为本未曾舍禁，是为总敖王菩萨十事庄严。”</p>
  <p>佛告族姓子：“何谓菩萨定意庄严？定有一事。何谓一？常怀慈心愍哀众生。复有二事定意庄严。何谓二？一曰、修行威仪礼节，二曰、性行质直而无谄饰。复有三事定意庄严。何谓三？一曰、无有谀谄，二曰、志性清和，三曰、无有虚伪。复有四事定意庄严。何谓四？一曰、为人仁调而不佷戾，二曰、不怀毒害见他瑕疵，三曰、不犯禁忌致诸患难，四曰、不从愚戆以趣闇蔽，是为四。复有五事定意庄严，谓去五盖。何谓五？一曰、贪欲，二曰、嗔恚，三曰、睡眠，四曰、调戏，五曰、狐疑。复有六事定意庄严，谓六思念。何谓六？一曰、常念于佛，二曰、常念经法，三曰、常念圣众，四曰、常念禁戒，五曰、常念布施，六曰、常念诸天。复有七事定意庄严，谓不舍道心修七觉意。何谓七？一曰、意念觉意，二曰、法觉意，三曰、欢悦觉意，四曰、精进觉意，五曰、信觉意，六曰、定觉意，七曰、护觉意。复有八事定意庄严，谓八正由路。何谓八？一曰、正见，二曰、正命，三曰、正语，四曰、正业，五曰、正念，六曰、正便，七曰、正意，八曰、正定。复有九事定意庄严，谓菩萨不舍道心常立大哀亦无所住，其心不舍一切众生。何谓九？一曰、蠲除爱欲，寂灭众恶不善之业，憺怕悦安，此念俱行修第一禅；二曰、其人寂除思念所行，其内庠序而为专一，无思无行，憺怕悦安修第二禅；三曰、永观欢悦离欲之行而常安详，其身适安犹如圣贤所说所观，其意行安修第三禅；四曰、断除苦乐，究尽往古忧戚欢悦，观察于斯无苦无乐修第四禅；五曰、皆度一切诸色之想，究畅尽竟性之如地，不复思念若干诸想，游于无量虚空之慧而为修行；六曰、过于一切虚空诸想，游无量识诸识之慧而为修行；七曰、皆越一切诸识智慧，不计有身，不用识慧而为修行；八曰、皆超一切不用识慧，于有想无想之处而为修行；九曰、皆出一切有想无想之处，悉入一切思想所思，定意思惟以为正受，以权方便不于本际而取证也，住于本愿开化众生。复有十事定意庄严。何谓十？一曰、心无所生不怀嗔恚，二曰、具足寂然之行，三曰、不舍所愿，四曰、寂在闲居，五曰、不失德本，六曰、其心憺怕，七曰、身心休息图度计校，八曰、度安诸法，九曰、心得自在，十曰、得贤圣性，是为十事定意庄严。”</p>
  <p>佛告族姓子：“何谓菩萨智慧庄严？计有一事智慧庄严。何谓一？于一切法而不卒暴。复有二事智慧庄严：一曰、舍于狐疑，二曰、离诸爱处。复有三事智慧庄严：一曰、断除愚戆，二曰、烧尽无明坏诸阴界，三曰、永灭闇冥幽昧之事。复有四事智慧庄严：一曰、晓断诸苦，二曰、了绝诸习，三曰、明于造证，四曰、不住由路。复有五事智慧庄严：一曰、戒禁清净而无所获，二曰、定意清净精度智慧，三曰、解品清净游于众生，四曰、度知见品而为清净，皆于三世无所挂碍，五曰、法品清净以用成行。复有六事智慧庄严，谓净三场施度无极，净于己场身如野马，人场清净犹等如梦，道场清净无望报故；戒度无极净乎三场，身场清净等如影故，言场清净如浮响故，心场清净等如幻故；忍度无极亦净三场，弃捐粗辞所言清净，除去冤结常喜咨嗟，若有段段支解其身，观察法身清净无秽；进度无极亦净三场，清净无厌好游生死睹之如梦，坚强清净志如金刚故无应不应，清净行者度想著故；寂度无极清乎三场，愚冥清净退入慧故，弃捐清净入于诸法无所著故，勤心清净发神通故；智度无极亦净三场，四思清净化众生故，总持清净摄正法故，所愿清净严佛土故。复有七事智慧庄严将护其意：一曰、于四意止不起不灭，二曰、于四意断身意憺怕，三曰、其神足者晓了诸根，四曰、其五根者降弃一切诸魔尘劳，五曰、其五力者明晓诸法自然之故，六曰、其觉意者无所不达致未曾有，七曰、其由路者无往无来无往来故。复有八事智慧庄严，谓不失圣慧行权方便：一曰、寂然观慧而为憺怕，二曰、观察见于诸法为憺然故，三曰、慧品晓法品故，四曰、界品其性本行等境之故，五曰、晓于诸入本无欲故，六曰、明十二缘晓无我故，七曰、达于诚信永无嗔故，八曰、一切诸法无所破坏如实观故。复有九事智慧庄严：一曰、知过去事本清净故，二曰、知于当来未然清净故，三曰、知于现在究竟净故，四曰、知定了了报应之谊无所失故，五曰、知于未定导因缘故，六曰、晓处于邪为开化故，七曰、知佛平等达法身故，八曰、等于诸法法无欲故，九曰、诸圣平等修无为故。复有十事智慧庄严：一曰、所有如梦为惑相故，二曰、了如所梦思想相故，三曰、了如野马分别相故，四曰、了如实见因缘相故，五曰、了如影见形用事合故，六曰、了如呼响用杂会故，七曰、了于法界无坏相故，八曰、了于无本不住相故，九曰、了于本际无动相故，十曰、晓于无为，其无为者自然相故。是族姓子，菩萨所行十事智慧庄严。”</p>
  <p>佛告族姓子：“何谓菩萨总持庄严？以有一事而为庄严，其意常达未曾忽忘。复有二事总持庄严：一曰、怀来道谊，二曰、总摄无违。复有三事总持庄严：一曰、晓了诸谊，二曰分别严饰美辞，三曰、明诫所归随其方便。复有四事总持庄严：一曰、言无所著，二曰、无刚硬辞，三曰、所言柔和，四曰、无刺讥辞。复有五事总持庄严：一曰、诸所闻声唯归于谊，二曰、晓诸身识唯归于慧，三曰、一切经典唯归经理，四曰、了诸人响唯归于法，五曰、在于方俗归度世行。复有六事总持庄严：一曰、言行相应，二曰、顺从至诚所言清净，三曰、不怀自大行无所著，四曰、无有谀谄言无所失，五曰、修于大哀如应说法，六曰、方便随品而为宣说等讲俗智。复有七事：一曰、其辩才智适发寻对，二曰、辩才应机，三曰、小辩才捷疾，四曰、辩才无碍，五曰、辩才无滞，六曰、辩才无缺，七曰、辩才应谊。复有八事总持庄严：一曰、晓了诸天所言，二曰、解识诸龙音声，三曰、明察鬼神言响，四曰、分别揵沓和语，五曰、解阿须伦所咏，六曰、达加留罗辞，七曰、畅真陀罗所言，八曰、识摩睺勒及诸众生口之所宣。复有九事总持庄严：一曰、不倚无为，二曰、诸所修行而不怯弱，三曰、勇猛说法，四曰、其智慧圣不为虚伪，五曰、晓了所说广普具足，六曰、其贡高者顺为说法，七曰、得平正者为说质直而开化之，八曰、见有处者为现劫烧，九曰、得境界者随其学乘而为颁宣。复有十事总持庄严：一曰、从其志操不为众生宣粗犷辞，二曰、闻佛说法修习慧明，不复志慕世俗之智，三曰、言不可尽假一文辞耳，四曰、其无所住为说无处，五曰、说于诸佛咨嗟无量，六曰、弃除恶趣尘劳粗辞，七曰、说于灭度不可称限，八曰、忍于众生无碍根本，九曰、从佛之教，十曰、忍于分别超异辩才。是族姓子，菩萨十事总持庄严。”</p>
  <p>于是世尊欲重宣此谊令人重解，即说颂曰：</p>
  <p>“诸大圣人， 有四庄严， 以此应谊， 尊之上乘，</p>
  <p>戒禁定意， 及最智慧， 总持如是， 明解分别。</p>
  <p>为诸众生， 所见钦敬， 其身口意， 常以清净，</p>
  <p>悉断狐疑， 诸所句迹， 其奉戒者， 以此庄严。</p>
  <p>生天世间， 功勋流布， 其所志愿， 辄得成就，</p>
  <p>常修正行， 以行为上， 其奉净戒， 以此庄严，</p>
  <p>其人得近， 速逮定意， 智慧解脱， 圣慧若兹，</p>
  <p>亲近无为， 归此行者， 戒禁清净， 斯为庄严。</p>
  <p>戒无所犯， 禁不缺漏， 不弄戒法， 性无卒暴，</p>
  <p>名响畅溢， 靡不宣持， 戒清净者， 斯为庄严。</p>
  <p>其戒清净， 布施鲜洁， 忍辱清净， 精进亦然，</p>
  <p>一心清净， 智慧无异， 善权清净， 亦无放逸，</p>
  <p>所住坚固， 强不可动， 逮明谛地， 行不怀恨，</p>
  <p>性不舒缓， 志常谨敕， 戒清净者， 斯为庄严。</p>
  <p>其戒茂盛， 未常退转， 其心不生， 众恼烦热，</p>
  <p>秉意兴行， 未曾悔变， 戒清净者， 斯为庄严。</p>
  <p>不恐不懅， 未曾慷慨， 其意寂静， 无能毁称，</p>
  <p>其犯禁者， 常被系闭， 戒清净者， 斯为庄严。</p>
  <p>其心修禁， 功勋无极， 志性仁和， 斯意安调，</p>
  <p>则为己身， 庄严相好， 戒清净者， 斯为庄严。</p>
  <p>如口所言， 身行若兹， 庄严其口， 所护庄严，</p>
  <p>不以欲尘， 严饰其心， 戒清净者， 斯为庄严。</p>
  <p>斯人则为， 庄严佛土， 开化众生， 使入大道。</p>
  <p>此明哲者， 庄校生处， 以是之故， 不犯众恶。</p>
  <p>所谓庄严， 常奉佛道， 修治最胜， 于佛道场，</p>
  <p>庄严诸力， 四无所畏， 以为庄严， 圣慧无慢，</p>
  <p>普加慈愍， 一切众生。 其明智者， 所见正真，</p>
  <p>无有谀谄， 不怀细碎， 不随贪欲， 嗔恚愚痴。</p>
  <p>志性猛毅， 无有五盖， 修六思念， 而无放逸。</p>
  <p>为七觉意， 奉道若兹， 稍渐思惟， 一切定意，</p>
  <p>亲近所行， 修乎寂然， 善顺随时， 不失众德，</p>
  <p>住乐静思， 所察入乱， 于道自在， 为贤圣种，</p>
  <p>未曾犹豫， 不达经典， 无有狐疑， 亦无沉吟，</p>
  <p>除去无明， 无有愚冥， 常处至诚， 明识圣慧。</p>
  <p>戒清净者， 无所逮得， 智慧最上， 定意清净，</p>
  <p>顺从二事， 解脱清净， 不怀慢者， 圣慧清净，</p>
  <p>睹见三世， 度众为惠， 晓了离欲， 则法清净。</p>
  <p>斯清净者， 不怀自大， 其智慧者， 此为庄严。</p>
  <p>智慧行施， 以为庄严， 若能清净， 于三品场，</p>
  <p>己身众生， 及修道教， 如梦幻化， 而无所著，</p>
  <p>以戒智慧， 而为庄严。 又复净治， 于三品行，</p>
  <p>身行口言， 心念亦然， 影像幻化， 亦如浮响，</p>
  <p>是为智慧， 而成庄严。 则能清净， 于三品事，</p>
  <p>无能屈者， 亦不动摇， 普观一切， 常察法身，</p>
  <p>智慧精进， 而自庄严。 亦复清净， 于三品事，</p>
  <p>未曾懈惓， 志性坚强， 未常怀应， 亦无不应，</p>
  <p>所以智慧， 一心庄严。 亦以三事， 修行清净，</p>
  <p>其所观察， 无有闇昧， 斯明哲者， 兴立五通，</p>
  <p>善权智慧， 以庄严者。 亦复清净， 于三品事，</p>
  <p>善受总持， 了平等谊， 示众生法， 亦净佛土，</p>
  <p>于四意止， 志不退转， 于四意断， 不行二事，</p>
  <p>身心憺怕， 斯为神足， 晓了一切， 众生根原，</p>
  <p>于魔尘欲， 永无所有， 诸法自在， 随顺决了，</p>
  <p>无所从来， 及致来道， 是为威仪， 智慧庄严。</p>
  <p>永致湛然， 为寂禅定， 所观察者， 行无崖底，</p>
  <p>晓诸阴衰， 修乎法品， 明识诸界， 犹如虚空，</p>
  <p>分别情入， 空无所有， 法无吾我， 从缘而起，</p>
  <p>晓了真谛， 慧无怀恨， 无恐惧慧， 因缘随念，</p>
  <p>于三世慧， 无所挂碍， 明了三聚， 之所归趣，</p>
  <p>晓识三宝， 则为一相， 其智慧者， 以此庄严。</p>
  <p>明晓幻化， 为悉惑相， 恨从惑相， 譬如若梦，</p>
  <p>等如芭蕉， 为悉惑相， 诸法无会， 犹如影相，</p>
  <p>从缘合生， 如水中月， 亦如呼响， 因对而出。</p>
  <p>其法界者， 慧常无坏， 明了无本， 智无所住，</p>
  <p>法动无动， 本际常然， 有为无为， 此无有二，</p>
  <p>深要智慧， 清净为道， 是为庄严， 诸佛之法。</p>
  <p>其人未常， 意怀惑乱， 怀来遭遇， 总持经典，</p>
  <p>而常解说， 谊理微妙， 而恒游步， 灭度之惠。</p>
  <p>言不卒暴， 亦无粗犷， 口所宣传， 无有不可，</p>
  <p>诸所说音， 众当察谊， 所仰圣慧， 常以了了。</p>
  <p>识经谊理， 靡不闻达， 以归于法， 不计有人，</p>
  <p>一切诸法， 度世为要， 以此总持， 而自庄严。</p>
  <p>口所颁宣， 常说至诚， 口之所言， 恒趣平等，</p>
  <p>有所为者， 常讲经典， 随时不虚， 无有为事。</p>
  <p>欺人兴此， 说其辩才， 速及正慧， 常无挂碍，</p>
  <p>而无所住， 随顺无失， 善自庄严， 如好华鬘。</p>
  <p>闻知天龙， 所说言辞， 鬼神揵沓， 及阿修伦，</p>
  <p>迦留真陀， 及摩睺勒， 亦复晓了， 众生所说。</p>
  <p>此等不来， 在于众会， 亦复不住， 而就见之。</p>
  <p>此勇猛者， 为颁宣法， 则以智慧， 而达知之。</p>
  <p>其自大者， 见怀乱意， 睹斯所说， 顺从应时。</p>
  <p>自大贡高， 睹其所说， 其怀慢者， 无有嗔恚。</p>
  <p>为分别说， 三乘之教， 断诸狐疑， 令无结网，</p>
  <p>则得亲见， 佛法正真， 不依仰人， 智慧如是。</p>
  <p>于一切字， 常晓灭尽， 所分别晓， 谊无质碍。</p>
  <p>咨嗟诸佛， 无量功德， 其逮总持， 以此庄严。</p>
  <p>毁咨尘欲， 所知无限， 善权方便， 随时开化。</p>
  <p>晓了一切， 众生根本， 诸佛所知， 逮分别辩。</p>
  <p>其以总持， 而庄严者， 斯人用此， 称名普闻。</p>
  <p>吾住一劫， 歌叹其行， 不能究竟， 斯功德勋。”</p>
  <p></p>
  <h2>八光明品第五</h2>
  <p>世尊复告总敖王菩萨：“菩萨有八光明，以此光明，离不可思议诸闇昧，修清净行。何谓为八？一曰、念光明，二曰、志光明，三曰、游光明，四曰、法光明，五曰、慧光明，六曰、至诚光明，七曰、神通光明，八曰、奉行光明，是为菩萨八大光明。于彼何谓念光明？有八事为念光明。何谓八？往古所造众德之本未曾忘失，所未立德日日积功，如所闻法未曾忘失，逮知谊理分别所趣，不从六界成就念门，断诸非法具足善德睹有强心，诸佛世尊所为建立护持法城，志怀于源逮一切法德诸光明，是故菩萨八事光明。所志光明复有八事。何谓八？志解谊理不怀严饰，志在圣慧不怀识著，志在于法不怀尘欲，志在精进不怀诤讼，志在佛道不怀声闻、缘觉，志在微妙不怀小乘，志在于佛不怀魔事，志在大慈大哀未曾怀害加于众生，是为八事所志光明。游光明复有八事。何谓为八？所可游行常颁宣法，游知众生志操所念，所游之处分别辩慧，所游之处常解深妙十二缘起，所游之处有所宣畅亘无不通，所游之处晓了清净前后增损，所游之处普备一切诸佛之法，是为八。法光明复有八事。何谓八？其明照世而为解说入于善本；又为众生演度世法为畅圣慧；诏使令除诸罪之法；无漏法光善宣道教，不住无明及于众漏；见于生死罪福所趣，睹已尘欲光明，不堕灭尽而取证也；其光明法善察所趣客尘之源；无为法光心本清净；自然鲜洁诸法永寂，是为八事。慧光明复有八事。何谓为八？一曰、八等光诸道，二曰、诸道迹光慧，三曰、往来光照，四曰、放不还明，五曰、演无著曜，六曰、缘觉威曜，七曰、菩萨慧明，八曰、如来至真正觉光明，是为八。至诚光明复有八事。何谓为八？其堕灭尽以至诚行照曜于彼，其行诚谛第一道迹慧光照彼，其行诚谛致第二果则以照彼，其行诚谛得第三果亦复照彼，其行诚谛得第四果亦复照彼，其行诚谛得缘觉果亦复照彼，其行诚谛得菩萨忍亦复照彼，其行诚谛成佛正觉亦复照彼，是为八。神通光明复有八事。何谓为八？所谓光明靡所不曜其天眼者睹诸色像，永寂诸响则以天耳普闻诸音，所念光明识念无央数劫往古行事，本净光明察睹一切众生心行如虚空，无碍光明又其神足游步无限诸佛国土，慧光明者成无漏圣，积德光明开化众生使修善业，慧业光明决断一切众生疑结，是为八事。奉行光明复有八事。所谓奉行？一曰、遵修圣慧，二曰、志智慧明，三曰、行正见明，四曰、奉观察光，五曰、照众生性曜，六曰、修其脱心，七曰、无嗔恚心，八曰、遵修其明令永究竟，是为八。”</p>
  <p>佛时颂曰：</p>
  <p>“以往古净业， 心初不忽忘，</p>
  <p>意习无所习， 善劝无懈废。</p>
  <p>所闻未曾忘， 速得解法谊，</p>
  <p>寂然界憺怕， 志强弃非法。</p>
  <p>晓了于念门， 选择所造业，</p>
  <p>怀勇者睹之， 建立胜自在。</p>
  <p>守护于法城， 等一众生法，</p>
  <p>智者离诸冥， 利益于群萌。</p>
  <p>逮得光明曜， 无疑决犹豫，</p>
  <p>志强慧自在， 速成至佛道。</p>
  <p>志在于谊理， 不逸存严饰，</p>
  <p>慧士不著想， 不倚于文字。</p>
  <p>其志于法者， 善调欲离痴，</p>
  <p>有志净善权， 不诤安住道。</p>
  <p>意常存于道， 不念声缘觉，</p>
  <p>常怀微妙业， 不念于小乘。</p>
  <p>思惟于佛道， 不从诸魔教，</p>
  <p>常怀于大哀， 不娆于众生。</p>
  <p>假使所颁宣， 所游无狐疑，</p>
  <p>随时化众生， 所在群萌行。</p>
  <p>所游分别辩， 彼慧无挂碍，</p>
  <p>明于因缘法， 无有缘起事。</p>
  <p>晓了方便慧， 安住所步顶，</p>
  <p>一切能普入， 诸佛所兴法。</p>
  <p>世间法光明， 悉知人民业，</p>
  <p>及度世圣慧， 雄为智慧光。</p>
  <p>所生无罪舋， 大慧修本净，</p>
  <p>善遵于道路， 常宣无罪业。</p>
  <p>于漏无有漏， 法光明照曜，</p>
  <p>断一切诸漏， 利润于众生。</p>
  <p>于有数无数， 法常游于慧，</p>
  <p>是无垢离冥， 游入灭尽行。</p>
  <p>尘劳诸诤讼， 其慧无蔽碍，</p>
  <p>明识众尘欲， 其心本清净。</p>
  <p>其智得灭度， 晓不起寂然，</p>
  <p>如是类无限， 大乘光明业。</p>
  <p>彼于八等慧， 游达于道迹，</p>
  <p>亦晓了往来， 分别于不逮。</p>
  <p>无著及缘觉， 菩萨世吼护，</p>
  <p>慧皆能达此， 所游解圣贤。</p>
  <p>至诚明无量， 勇猛善修行，</p>
  <p>其逮得果证， 无恚议第一。</p>
  <p>其行至诚者， 入寂第一果，</p>
  <p>第二三第四， 逮缘觉之果。</p>
  <p>设有能加精， 逮法忍平等，</p>
  <p>如最胜得道， 至诚皆照彼。</p>
  <p>又其天眼者， 普见十方佛，</p>
  <p>成就于天耳， 闻十方音声。</p>
  <p>识念那术劫， 前世慧光明，</p>
  <p>随顺知他心， 清净慧悉照。</p>
  <p>游亿垓佛土， 神足照十方，</p>
  <p>轻举如虚空， 逮无为之慧。</p>
  <p>功德光无底， 神通益众生，</p>
  <p>慧界无挂碍， 决群黎狐疑。</p>
  <p>奉行所应谊， 志强法慧光，</p>
  <p>至成明无限， 则为神通光。</p>
  <p>修行圣智慧， 意广辩无底，</p>
  <p>等观于正见， 究竟无结恨。</p>
  <p>其净于此八， 斯光威无极，</p>
  <p>虽未成佛道， 常行作佛事。”</p>
</body></html>