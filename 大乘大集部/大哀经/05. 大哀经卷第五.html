<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>大哀经卷第五</title>
</head>
<body>
  <h1 class="head">大哀经卷第五</h1>
  <h2>知众生本行品第十七</h2>
  <p>佛告：“族姓子，如来见已及他众生，知于往古不可称计本所行业，一世、十世、百世、千世、百千世无数世不可计载，百千亿世天地成败劫立劫尽，亦不可计无能限量天地及劫之返数也，而悉知之靡不彻了。本于某处名字种姓、居止饮食、颜色形容、寿命长短，所更苦乐善恶之事，于某处没生于某处，于某处没复生彼处，言语学问音辞章句，而悉说之。己身本末一切众生，皆以了了为众生讲。如来咸知，众生因所从来本末根源，所更苦乐随其应时，察其本末而为说法。识其过去心所执怀，心所抱缘使其挂碍，或无朽废所因兴缘，本为何从而有是心，如来皆知。其一人心所行如是，因其行而起阴蔽，如来能悉颁宣无数恒河沙劫所行本末，亦复观察一切十方众生心之本末等无差特，说其本际当来亦然心之所缘，如来所睹而演本无有过于此而无穷极。是为如来知其往古过去众生之心不可思议不可称量，佛之圣智不可称计。如来察于众生之行，心怀恐惧扰扰不安，周旋生死，某在某处，某从某来，本植德本志在佛道，或为声闻、缘觉之乘，缘其种德承佛圣慧，悉识念之。是为如来而知众人所植德本因缘之报，应其根源而为说法，而令听者立不退转，各从本行心所信乐，使得其所。是为如来第八之业。”</p>
  <p>佛于是颂曰：</p>
  <p>“其劫之数， 无底亿垓， 世之庭燎， 悉识往古，</p>
  <p>又察己身， 及知众生， 所观了了， 如掌中珠。</p>
  <p>名字种姓， 颜像亦然， 住此终没， 所周旋处，</p>
  <p>因何所缘， 而受其身， 其平等乘， 演说彼法。</p>
  <p>其有过去， 无量无底， 众人之心， 所想念法，</p>
  <p>所可由从， 而其发心， 最胜大慧， 而皆知之。</p>
  <p>其中间心， 从古过去， 因人所行， 安住悉知，</p>
  <p>恒河沙劫， 称量本末， 咨嗟讲说， 不得涯底。</p>
  <p>当来无底， 本际之源， 而为颁宣， 往古所行，</p>
  <p>其无俦匹， 慧不可尽， 世尊如是， 圣慧如海。</p>
  <p>若有众生， 立德求佛， 设于过去， 奉敬最胜，</p>
  <p>住佛神足， 力无所畏， 悉念于此， 前世所作。</p>
  <p>世尊皆知， 众生所念， 如其往本， 所种众德，</p>
  <p>悉识于此， 住三乘者， 成不退转， 解脱净道。</p>
  <p>安住别识， 过世善行， 一切众生， 无能思议，</p>
  <p>是为大圣， 第八之业， 以化众生， 所度无底。”</p>
  <h2>彻视品第十八</h2>
  <p>佛告：“族姓子，如来至真，以净天眼过于凡俗，皆见众生生者死者、微妙瑕秽、善恶祸福、好颜丑姿、趣安趣苦，如其众生所兴祸福报应之果，如其本末悉知斯实。其人如是，身行恶、口言恶、心念毒害，谤毁贤圣坠于邪见，以此邪见所行事业，寿尽身坏，堕于恶趣危害地狱苦恼之中。于是民人其身行善、发口言善、心所念善，不谤贤圣随其正见，则因正见所行快事，寿尽身散，便趣安处快乐世生。如来于彼则以天眼，如其方面观诸佛土，等如空界无边无际，思其法界而不可得亦无所著，超过一切诸所句迹。其有众生受形类者，敢有现世皆见终没而复生者。其诸佛土今现在者，皆见有外散坏合成。又复所现诸菩萨众，悉复睹此尽终没，来就其生而复出家，或复所现坐于树下，成最正觉转于法轮，舍其寿命而取灭度，声闻解脱灭度，皆复见此缘觉之法，显示神足而为众生作佑。或有众生形不现者，外道异学五通仙人明所不睹，声闻、缘觉及诸菩萨所不能逮，如来至真则以天眼悉睹此类。如来见于众生所有微神，眼如车轮，多于三千大千世界其不现者不可称载，众生之界如是无量，浩浩昊昊无有崖底。如来天眼巍巍如兹，悉睹一切诸佛国土众生种类本末源界，何许众生佛所应化而随律者，从其人本修行佛戒，寻立其前便化其人，余人在边犹不见知。是为如来第九之业。”</p>
  <p>佛于是颂曰：</p>
  <p>“如来之天眼， 清净无垢秽，</p>
  <p>严治无量劫， 功德威神圣，</p>
  <p>睹见于十方， 诸佛土众相，</p>
  <p>所有及与无， 诸所可兴衰。</p>
  <p>彼所有众生， 有色并无色，</p>
  <p>归于善恶趣， 生上下中间，</p>
  <p>退没来受胎， 行恶堕苦恼，</p>
  <p>积德则安乐， 最胜悉知此。</p>
  <p>其诸菩萨众， 一切诸佛土，</p>
  <p>游步所作行， 出生弃家去，</p>
  <p>若在佛树下， 降伏魔官属，</p>
  <p>诸佛皆知此， 天眼悉睹之。</p>
  <p>若佛为法王， 逮上最正觉，</p>
  <p>所可转法轮， 度脱诸天人，</p>
  <p>为作尊佛事， 或复放寿命，</p>
  <p>若复现灭度， 佛亦悉睹彼。</p>
  <p>其听导师法， 思惟而修行，</p>
  <p>致尊清净业， 兴立无恼热，</p>
  <p>自闻于经道， 毁呰于生死，</p>
  <p>已度至彼岸， 最胜悉见之。</p>
  <p>其外道声闻， 缘觉及菩萨，</p>
  <p>天眼之所睹， 不究见生界，</p>
  <p>如来之天眼， 清净无垢秽，</p>
  <p>普见于众生， 微妙身神处。</p>
  <p>所现如车轮， 众生细妙身，</p>
  <p>多于三千界， 诸天人民形，</p>
  <p>生死若干种， 众生界如此，</p>
  <p>悉知天人想， 普为现佛道。</p>
  <p>如来所开化， 众生根通利，</p>
  <p>世雄在前住， 为说尊上法，</p>
  <p>余人在其边， 不见如来化，</p>
  <p>是为导师业， 天眼之势力。”</p>
  <h2>诸漏尽品第十九</h2>
  <p>佛复告：“族姓子，如来至真，皆尽诸漏以无漏心而修解脱，以智慧度已证神通而尊其行，生死已断建立梵行，所作已办知名色源。如来于彼以无漏慧，清净无垢鲜洁显曜，蠲除一切诸所止处挂碍之蔽。诸声闻众诸漏所尽，而有限碍未至止处。其缘觉者所尽诸漏，若有限碍于大哀行而无辩才。如来至真所尽诸漏，众行普会而悉备足，皆除一切诸所止处，执怀大哀，辩才勇猛而无所畏，威神巍巍无能谛察，一切世人所不能逮，一心一时而佥平等。如来至真，亦无罪业挂碍止处，威仪礼节亦无缺漏，犹如虚空而本清净，一切诸魔及诸外道所不能当功德名称。是为如来诸漏尽慧，不与一切尘欲挂碍而俱合同。是无漏慧住于坚固，为诸尘漏众生之类讲无漏法，除诸所著而说经典，从不诚思而出生矣！众生由此而成众漏则受阴入，以故汝等观察而审，如来则为兴喻示本，而现其前如应说法，令知尘欲虚伪无实，使知如审以了真谛无受法者。是族姓子，如来至真第十之业。”</p>
  <p>佛于是颂曰：</p>
  <p>“其导师者， 为无漏慧， 明阐广普， 清净无量，</p>
  <p>所以十方， 以势超殊， 堪任于此， 笃信遵道。</p>
  <p>诸漏尽慧， 谓声闻众， 不除止处， 缚在挂碍，</p>
  <p>人中之上， 为众导师， 已除止处， 独无限碍。</p>
  <p>其得缘觉， 亦复如是， 无有大哀， 及与辩才，</p>
  <p>有佛世尊， 诸漏已尽， 以无尽慈， 辩才无量。</p>
  <p>清净尊人， 住无尽慧， 知其众人， 诸漏所因，</p>
  <p>缘其好此， 而与众生， 不能晓了， 其应真迹。</p>
  <p>最胜则为， 愍哀此三， 讲无常法， 苦空非身，</p>
  <p>今此诸法， 本从无出， 了是若干， 致尊佛道。</p>
  <p>亦无有人， 及与寿命， 号名为人， 所作亦然，</p>
  <p>一切众生，倚此若干， 世尊兴愍， 故说解脱。</p>
  <p>又其安住， 不以懈惓， 亦复未曾， 减损佛智，</p>
  <p>以故最胜， 常怀殷勤， 心恒怜伤， 颁宣经道。</p>
  <p>佛业如是， 伦匹若兹， 是为十方， 降伏外道，</p>
  <p>十力所住， 建立势强， 转无称量， 殊胜法轮。”</p>
  <h2>四无畏品第二十</h2>
  <p>佛告：“族姓子，如来至真，有四无畏谛住勇猛所作业者。吾为至真平等之觉，自了如此，诸天、世人、沙门、梵志、魔王、释、梵，不能障塞如来之法，言不晓了成最正觉，未之有也。何故如来名等正觉？了一切法悉为平等无有偏党，其凡夫法及与佛法，则悉平等故成正觉。其所学法及不学法、缘觉之法，与菩萨法，至诸佛法悉亦等之，故曰正觉。其计世俗及于度世、有罪无罪、有漏无漏、有为无为、有数无数，此二诸法亦悉等之，故成正觉。彼何故等？以空故等，故曰为等。诸见自然以无想等，想自然故。以无愿等，三界自然故。以无想等，所想自然故。以无行等，行自然故。以无起等，所起自然故。以无依等，所依自然故。能如审等，三世自然故。以慧等，无明恩爱自然之故。以泥洹等，生死自然故。又族姓子，如来至真，于一切法如是平等，故成正觉，是故名曰平等正觉。如其如来晓了诸法成最正觉，如是建立住于大哀，便为众生，若干方便种种因缘，各为如应而分别说，则归命法因法而生，寻时灭尽苦恼之源。其此非师自称为师，不尊称尊，未成正觉自谓正觉。是故如来于此俦类独无所畏，超绝无侣而无伦匹。是为如来十一之业。”</p>
  <p>佛于是颂曰：</p>
  <p>“于诸法平等， 由已成正觉，</p>
  <p>是故平等觉， 如来而普现。</p>
  <p>其凡夫之法， 佛法则亦等，</p>
  <p>所学不学法， 及诸缘觉乘，</p>
  <p>诸有世俗法， 及与度世法，</p>
  <p>诸善不善行， 泥洹一等类。</p>
  <p>解空及无相， 弃捐于诸愿，</p>
  <p>无生无所行， 等见于此事，</p>
  <p>等明如是业， 所说亦如兹，</p>
  <p>因此度众生， 是为大仙法。”</p>
  <p>佛复告：“族姓子，如来自知诸漏已尽，彼诸天人天上世间，无能讥谤如来至真敢言诸漏不尽者。所谓如来诸漏尽者，如来已脱爱欲之源，心解诸欲无所挂碍。又佛心者已度诸漏，蠲除一切尘劳之行无所挂碍，是故名曰如来至真。诸漏已尽故显现世，以贤圣慧第一真谛，无敢当前能遮蔽法雨，当令除灭秽修之行使其造证，以故曰尽。无有不尽，未曾生尽，以此名为尽。如来所尽，谓真谛者无所复尽，已无所尽此则无为，其已无为彼则无受，无在不在。此无处所，是谓兴立，成诸如来住无所生，是诸法住如法界住。此为应慧，如是应者，则无所应亦不灭度亦无所成，如是像法则不可得，诸漏形色亦不除漏。如来大哀住权方便，皆为众生而演经典使除诸漏。是为如来十二之业。”</p>
  <p>佛于是颂曰：</p>
  <p>“最胜已尽诸漏欲， 未曾复有贪挂碍，</p>
  <p>人尊皆脱诸生死， 已断瑕秽无有余。</p>
  <p>安住皆弃诸无明， 未曾可得愚痴冥，</p>
  <p>人中师子诸余见， 是故无碍无欲尘。</p>
  <p>安住所说随其时， 皆尽诸漏无死生，</p>
  <p>究察诸法无所有， 岂能使尽复令长？</p>
  <p>其所尽者无伴党， 若已尽者假名尽，</p>
  <p>其有尽者二有为， 计彼又无于三相。</p>
  <p>住于此界无取作， 佛以圣慧度彼岸，</p>
  <p>晓了是以应说法， 是为安住十二法。”</p>
  <p>佛复告：“族姓子，如来悉了蔽碍尘欲诸挂惑法而无挂碍，天上世间诸天人民，无能堪任毁于如来言不应法。于彼何谓废退于法？又有一事令法废退，何言毁于如来为不为一？谓心愦乱不能专精。复有二法：一曰、不惭，二曰、无愧。复有三法：一曰、身行恶行，二曰、口出粗辞，三曰、意念毒害。复有四法，二行于四至不可至：一曰、[怡-台+龙]悷，二曰、嗔恚，三曰、触忌，四曰、愚痴。复有五法：一曰、杀生，二曰、盗窃，三曰、贪淫，四曰、妄言，五曰、醉酒。复有六法：一曰、无恭恪心，二曰、秘惜经典，三曰、轻毁禁戒，四曰、不随定意，五曰、不怀法念，六曰、憍慢法师。复有七法：一曰、自大，二曰、甚慢，三曰、重慢，四曰、是我，五曰、邪慢，六曰、过诸贡高，七曰、无能及我。复有八法：一曰、邪见，二曰、邪念，三曰、邪言，四曰、邪业，五曰、邪活，六曰、邪便，七曰、邪意，八曰、邪定。复有九法，谓九害恼：一曰、我所敬者而轻蔑之，二曰、今现轻蔑，三曰、将来党侵，四曰、我所憎者而敬爱之，五曰、今现钦敬，六曰、将来钦敬，七曰、曾侵毁我，八曰、今现侵我，九曰、将来侵我，缘是之故起恼害心。复有十法，谓十恶业：一曰、杀生，二曰、盗窃，三曰、淫劮，四曰、妄言，五曰、两舌，六曰、恶口，七曰、绮语，八曰、无明，九曰、斗诤，十曰、邪见。是为所行从不顺念，见应顺法而不爱乐，堕于颠倒立在阴盖，依倚邪见恩爱之弊，则失正法违远妨废。身口心行如来悉知，如其所知知诸蔽碍，所说如审，如是法者致于蔽碍当除此法，已能除去故为说法，令诸众生去诸阴盖超然则出。是为如来十三之业。”</p>
  <p>佛于是颂曰：</p>
  <p>“诸最胜晓了法， 其习此不得脱，</p>
  <p>著心怀不能舍， 谓不知羞惭者。</p>
  <p>身口意亦如是， 初未能将护斯，</p>
  <p>贪嗔恚痴恐惧， 犯杀生偷窃人，</p>
  <p>犯人妻妄语醉， 六失行七憍慢，</p>
  <p>说于八邪脱门， 皆妨废解脱迹。</p>
  <p>若不能制其意， 乃及十不善句，</p>
  <p>由不舍不顺念， 是等类未解脱。</p>
  <p>见随逐颠倒著， 而依倚放逸谊，</p>
  <p>不当习如是法， 可成兹人中尊。”</p>
  <p>佛复告：“族姓子，如来晓了贤圣所行，寻造平等尽诸苦恼，众生习善因是得生，若造平等便灭患害。假使诸天世间人民，不能障蔽如来正法。谓于至尊，不应众圣之所宗奉不任大道，佛永无畏。何谓所宗？谓一乘道净众生。有二法：一曰、寂然，二曰、所愿。复有三法：一曰、空，二曰、无想，三曰、无愿。复有四法，谓四意止：一曰、身意，二曰、痛痒意，三曰、思想意，四曰、法意。复有五法：一曰、信根，二曰、精进根，三曰、意根，四曰、定根，五曰、智根。复有六法：一曰、念佛，二曰、念法，三曰、念众，四曰、念施，五曰、念戒，六曰、念天。复有七应法：一曰、意觉意，二曰、法觉意，三曰、精进觉意，四曰、欢悦觉意，五曰、信觉意，六曰、定觉意，七曰、护觉意。复有八应法：一曰、正见，二曰、正念，三曰、正言，四曰、正业，五曰、正活，六曰、正便，七曰、正意，八曰、正定。复有九应法：一曰、第一禅，二曰、第二禅，三曰、第三禅，四曰、第四禅，五曰、虚空慧正受，六曰、以慧正受，七曰、不用慧正受，八曰、有想无想而为正受，九曰、灭于一切诸痛思想正受。复有十应法：一曰、离杀生，二曰、离盗窃，三曰、离贪淫，四曰、离妄言，五曰、离两舌，六曰、离恶口，七曰、离詈骂，八曰、离绮语，九曰、离嗔恚，十曰、无邪见住于正业。是谓应行，离于所生，是为诸善三十七品，合集戒品，成于定品，合于慧品，究竟解品，通达度知见品，成贤圣谛离于所生。复次，所谓离于所生，谓修行平等贤圣之事。所谓应贤圣者，彼无法品若二不二、有权无权、有进或退、若生不生、无受无舍，道所越度诸不平等二事之行。诸法无二，则如审慧修所依生，如来以此无所生行为众生说，若能行此，众生归斯寻尽苦恼。是为如来第十四业。”</p>
  <p>佛于是颂曰：</p>
  <p>“近斯清净， 至不可量， 人所依倚， 逮到清净，</p>
  <p>最胜普闻， 而悉知之， 已知经典， 乐说甘露。</p>
  <p>至乎众善， 无数诸法， 道品清净， 为佛世尊，</p>
  <p>勇猛习此， 而得解脱， 十力所演， 无有所处。</p>
  <p>如应顺念， 灭尽尘劳， 方便等法， 无忧丰茂，</p>
  <p>不依于法， 不倚非法， 逮平等脱， 精进平均。</p>
  <p>其缘善德， 不依道法， 慌惚虚无， 如空无念，</p>
  <p>犹如幻化， 如梦所见， 彼则得度， 生死所趣。</p>
  <p>是为十力， 所行之业， 人所获致， 于所周旋，</p>
  <p>是以大哀， 而度脱之， 兴隆慈愍， 故无等伦。”</p>
  <h2>十八不共法品第二十一之一</h2>
  <p>佛复告：“族姓子，如来至真而无缺漏，智者愚者，得未误失所行正法。所以者何？如来至真身行无阙，则为至真平等之觉，威神巍巍端正殊绝，威仪礼节视瞻举动，顺于等行，被服法衣，手执应器，行步进止往来周旋，经行坐立倚卧出入，郡国州城大邦县邑聚落，足不蹈地，千辐相文自然轮现，柔软殊妙香洁莲华而现乎地，如来之足践于其上。其有虫蚁含血之类，遇如来足昼夜七日而得安隐，寿终之后复生天上。其法衣被自然四寸不衬其体，随蓝之风不能动衣，其傍众生皆得获安。是故言曰如来之身无有缺漏。</p>
  <p>“又族姓子，如来至真，有所演辞未曾有短，智者愚者，不能得便求瑕阙者。所以者何？如来至真所言以时，演辞至诚如实无虚，应谊合法顺如律教，所言平等言行相应，语无违失应不应时；口所说者，皆悦一切众生之心；无有复重，谊理美要成就庄严；口演一音，悉应众生志性所念，各得闻知忻然解达。是故名曰如来至真言辞无短。</p>
  <p>“又族姓子，如来至真，心之所念亦无误失，而令智者及与愚者求得便者，心念法失。所以者何？如来常定无有不寂，怀众生类得其心本，除诸误失而为说法。是为如来十五诸业。”</p>
  <p>佛于是颂曰：</p>
  <p>“其尊大人， 无有阙漏， 身行口言， 胜心所念，</p>
  <p>其世吼护， 无短无罪， 愍哀入中， 怜伤等现。</p>
  <p>欲求佛失， 一切悉无， 以此经法， 示人令寂，</p>
  <p>使皆弃此， 诸瑕阙行， 是为最胜， 十五之业。”</p>
  <p>佛复告：“族姓子，如来至真无有粗教，所宣音响而令诸魔及与官属，并外异学裸形露精殊别异术而得便者。如来无言亦无有声，离诸倚著。如来难说，一切众生咸皆启受，不以有为，亦复不处在于无为。如来身行靡不究畅，口言无短而今所行人得其便，不与世诤。是故如来无有音响，常顺空行。如来无我亦无所受，复无贪业离一切趣，是故如来无有诤讼。设无音响，因此蠲除众生音响，而为说法。是为如来十六之业。”</p>
  <p>佛于是颂曰：</p>
  <p>“若闻咨嗟， 不以动悦， 若闻毁呰， 亦不愁戚，</p>
  <p>除诸所著， 亦无倚望， 本修善行， 行无所著。</p>
  <p>最胜谛修， 常顺空行， 无我无受， 彼无憎爱，</p>
  <p>如其所住， 讲说经法， 是为至诚， 所说尊业。”</p>
  <p>佛复告：“族姓子，如来常念未曾忽忘亦无愦乱，意不迷慌而违远法也。如来常定，为一切智诸通之慧，则以脱门定意正受。以无能忘，普见一切众生心行之所住处，观察其本，便以应谊而为说法，不违法谊辩才开明，随顺无逆。其不忘者，去来今慧无所挂碍，咸见三世因其己身，自以其心未曾忽忘，慈愍十方一切众生亦复如是，殷勤念济而为说法。是为如来第十七业。”</p>
  <p>佛于是颂曰：</p>
  <p>“导师所念， 未曾忽忘， 顺从法禅， 脱门为行，</p>
  <p>一切众生， 志性所行， 应其所之， 而为说法。</p>
  <p>所分别了， 未曾忘失， 达于三世， 应无所犯，</p>
  <p>设无所忘， 应其说法， 是诸大圣， 所行之业。”</p>
  <p>佛复告：“族姓子，如来至真，心常静然无有不定，坐起行步、卧寐饮食、言辞寂然常以一心。如来至真三昧微妙所度无极，越乎彼岸，禅思一心初无阴蔽，普察众生诸有形类。行定者不定者，永无敢睹察如来思惟念所见心也。除其如来神圣所建，作其威灵乃能见耳！设如大圣常定一心三昧亦然，不可上下为人说法不复观察。所以者何？常见一切众生心故，佛之圣慧巍巍如是，不可攀逮，玄如虚空，无有表里，靡不通达。是为如来第十八业。”</p>
  <p>佛于是颂曰：</p>
  <p>“佛无进退， 心常永定， 行步住止， 坐卧寝食，</p>
  <p>言辞寂然， 无能乱者。 最胜常定， 莫敢迷惑，</p>
  <p>八方上下， 终无得便， 亦无敢知， 其心所定，</p>
  <p>因其所定， 为人说法， 常演道谊， 是最胜业。”</p>
</body></html>