<!DOCTYPE html>
<html>
<head>
  <meta charset="utf-8"/>
  <meta name="author" content="达磨笈多/隋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>佛说大方等大集经菩萨念佛三昧经卷第五</title>
</head>
<body>
  <h1 class="head">佛说大方等大集经菩萨念佛三昧经卷第五</h1>
  <h2>叹佛妙音胜辩品之余</h2>
  <p>尔时，不空见菩萨摩诃萨，复告尊者阿难言：“阿难，诸佛世尊是大梵声，是大师子声，是大雄朗声，是大龙王声，是大妙鼓声，是大妙歌声，是妙好声，是大风声，是大云声，是大雷声等。阿难，诸佛世尊是大善声，不思议声，是无量声，是无边声，是不可称声，是满足声，是无碍声，是迦陵频伽声。阿难，诸佛如来是圆满声，诸如来是可证声，诸如来是可知声，诸如来是深远智声，诸如来是不可坏清声，诸如来是无垢声，诸如来是无讥诃声，诸如来是无嘶破声，诸如来是妙好声，诸如来是最上妙好声，诸如来是无缺声，诸如来是不怯弱声，诸如来是具足一切功德声。阿难，诸佛如来应供等正觉出音声时，若欲一音遍满一佛世界即能遍满；若欲遍满二佛世界，若三、若四、若五、若十乃至百千世界乃至亿那由他，乃至无量无边阿僧祇不可数知世界，如来世尊还出如是无量无边阿僧祇不可数不可知殊异声音，皆悉充满彼诸世界，令彼众生诸有得闻如来声者，咸作是念：‘今者世尊独为我转如斯法轮。’阿难，诸佛世尊有如是等不思议声。阿难，诸佛世尊有如是声如是利益。</p>
  <p>“尊者阿难，譬如日轮，为阎浮提诸众生辈有眼目者作大利益。云何利益？所谓光明照了一切。如是，阿难，诸如来应供等正觉，清净声轮凡所至处，能为一切信根众生，随宜宣说作大利益，其义亦尔。复次，阿难，譬如秋月十五日夜，彼月光轮清净圆满，阎浮提人见者欢喜。如是，阿难，诸如来应供等正觉圆满声轮，能为一切法音光明，闻者欢喜得大利益，其义亦尔。复次，阿难，譬如大海水，平等一味常住澹然难入难度，其间多有诸异珍宝，而能为彼一切众生若人非人作大饶益。如是，阿难，诸如来应供等正觉，圆音平等一味湛然难入难测，微妙而能安乐一切众生，其义亦尔。复次，阿难，譬如大地，任持一切山林河海、王都大城、民人聚落，复能生长诸种苗稼根茎华果，饶益安乐一切众生。如是，阿难，诸如来应供等正觉，普载声轮任持一切令无坏损，复能生长众生善根功德华果饶益世间，其义亦尔。复次，阿难，譬如虚空容受一切，能令众生种种兴作，往来游处为大利益。如是，阿难，诸如来应供等正觉，广大声轮遍满一切，能令众生多有所作，受用去来无不利益，其义亦尔。复次，阿难，譬如三十三天波利质多罗树，其华敷时能令三十三天皆生欢喜多受适乐。如是，阿难，诸如来应供等正觉，开发声轮，能为一切启甘露门，令诸众生等证常乐，其义亦尔。”</p>
  <p>尔时，不空见菩萨摩诃萨，为重明此义，以偈颂曰：</p>
  <p>“世尊真善大梵音，　师子妙音牛王吼，</p>
  <p>最上龙吼满世界，　器度雄朗丈夫声，</p>
  <p>云雷风等弘壮声，　彼不思议悉无量，</p>
  <p>转行十方无边界，　所至无碍皆悉闻。</p>
  <p>如来出声甚圆备，　世间未能障其声，</p>
  <p>亦如迦陵频伽音，　所闻清婉甚微妙。</p>
  <p>圣不望报生物喜，　教令证此最胜声，</p>
  <p>解脱深句无有比，　世间无有能毁坏。</p>
  <p>不破不缺微妙声，　相续不断和合出，</p>
  <p>救护世间无穷已，　具足一切功德音。</p>
  <p>调伏丈夫如意声，　其声遍闻于三界，</p>
  <p>彼诸众生斯念喜，　各言为我宣妙声。</p>
  <p>若欲声满一世界，　若二三四及与五，</p>
  <p>若十二十至五十，　百千亿数复过前，</p>
  <p>若复过彼恒沙土，　皆能充满一切刹，</p>
  <p>令彼众生无异心，　咸作是念但为我。</p>
  <p>譬如日轮出现时，　能为阎浮作明导；</p>
  <p>如是世尊天人师，　法声光明照世间。</p>
  <p>犹如秋月处众星，　其轮圆满异明净，</p>
  <p>彼为阎浮兴大利，　众生睹见皆欢喜；</p>
  <p>世尊如是满月声，　不思议净胜世间，</p>
  <p>其有闻者心无厌，　为诸众生作饶益。</p>
  <p>犹如大海水湛然，　深广无边难得底，</p>
  <p>其间常出众异宝，　为诸世间作利益；</p>
  <p>如是诸佛大名称，　其声深远亦难穷，</p>
  <p>恒教证彼清净音，　与不可坏一切乐。</p>
  <p>若此三千诸大地，　能持异类诸众生；</p>
  <p>如是诸佛普载声，　生成一切众饶益。</p>
  <p>譬如虚空能容受，　飞鸟群生皆获益；</p>
  <p>如是足尊广纳音，　恒以胜善利众生。</p>
  <p>犹如忉利质多罗，　华时已乐彼诸天；</p>
  <p>如是诸佛甘露音，　能为众生毕竟利。</p>
  <p>尊者设我满一劫，　或复百劫赞其声，</p>
  <p>生生弗能得其边，　佛不思议声若是。</p>
  <p>假使十方诸众生，　各各恣口长歌叹，</p>
  <p>终亦莫能致少分，　佛音如是难思议。</p>
  <p>假彼行住诸众生，　或于一时皆成佛，</p>
  <p>彼诸佛说亦无尽，　佛声如是难思议。</p>
  <p>世尊如是众妙音，　庄严具足无伦匹，</p>
  <p>若人但能生喜心，　彼等终无恶道畏。</p>
  <p>佛音如是难思议，　第一微妙无可比，</p>
  <p>若有菩萨得斯喜，　不久则成佛法王。”</p>
  <p>尔时，四天王、天主帝释、须夜摩天王、兜率陀天王、化乐天王、他化自在天王、魔王之息导师太子、娑婆世界主大梵天王，乃至净居天王，及余一切大威德诸天，与欲色界中复有无量诸天子等，闻不空见菩萨摩诃萨称赞世尊音声功德已，一切皆于不空见所起尊重心，欢喜踊跃不能自持，咸以天妙栴檀末香、天华及鬘、天妙衣服、宝盖幡幢、杂色雕彩，施散悬置于不空见菩萨摩诃萨上。</p>
  <p>时，会众中有六万亿那由他百千欲色界天，闻说如来音声功德，为当得故发阿耨多罗三藐三菩提心种诸善根。复有五千比丘，被精进铠于阿耨多罗三藐三菩提种诸善根。复有七百千万诸比丘尼，发阿耨多罗三藐三菩提心及弘誓愿。复有百千优婆塞，皆各从彼宝莲华座起，直诣不空见菩萨摩诃萨所。复有二亿那由他百千女人，各解自身众宝璎珞散掷虚空，住于不空见菩萨摩诃萨上，皆于阿耨多罗三藐三菩提种诸善根。</p>
  <h2>赞如来功德品第六</h2>
  <p>尔时，不空见菩萨摩诃萨，复告尊者阿难言：“阿难，诸佛世尊甚为希有！诸如来功德具足故，自天降下具足故，入胎具足故，住胎具足故，出胎具足故，母生具足故，善根具足故，众相具足故，众好具足故，庄严具足故，出家具足故，入定具足故，大入定具足故，深心具足故，至心具足故，真信具足故，无畏具足故，戒身具足故，定身具足故，慧身具足故，解脱身具足故，解脱知见身具足故，诸通具足故，证智具足故，至一切证知第一彼岸故，至慈大慈第一彼岸故，至悲大悲第一彼岸故，至喜大喜第一彼岸故，至舍大舍第一彼岸故，至最胜无等第一彼岸故，至诸威仪第一彼岸故，至诸神通第一彼岸故，至一切诸法无碍第一彼岸故，至是处非处力第一彼岸故，至诸开道利益第一彼岸故，至奢摩他、毗婆舍那第一彼岸故，至一切禅定解脱三摩跋提第一彼岸故；至无贪无嗔无痴无慢无放逸无嫉妒无恚，舍离诸过解脱五道，至四无畏第一彼岸故；令一切众生种诸善根受业果报，教论发起第一彼岸故；令一切众生诸戒行聚，不破不缺不浊不杂，成丈夫志无所触犯，智者所赞无有过愆，一切世间若天、若人、若梵、若魔、沙门、婆罗门，乃至无能如法诃责非理毁者。</p>
  <p>“阿难，诸佛世尊功德殊胜，一切世间众生类中，乃至无有能得测量宣说如来戒等功德知其少分，何处有人复能过者？阿难，汝等从今当如斯观：此虚空界如是广大，此四方界如是弘宽，我皆了知限量边际，诸佛功德不可测量。如是，阿难，诸佛世尊所有戒聚、所有定聚、所有慧聚及解脱聚、解脱知见聚，乃至一切威仪神通利益无碍，不可宣说，不可显示，不可得知，不可得入。所以者何？阿难，诸佛世尊所有功德皆无有边。何以故？诸佛世尊有无量戒行，有无量定行，有无量慧行，有无量解脱行，有无量解脱知见，乃至有无量诸功德悉等。是故，阿难，当知诸佛世尊具足若此。”</p>
  <p>尔时，不空见菩萨摩诃萨，为重明此义，以偈颂曰：</p>
  <p>“世尊天降入胎时，　住不思议出亦尔，</p>
  <p>生家最胜母无比，　最上第一诸功德。</p>
  <p>体备众相三十二，　诸好具足庄严身，</p>
  <p>诸佛所作不思议，　皆缘旷劫久修集。</p>
  <p>人中胜上求出家，　成就禅定大三昧，</p>
  <p>正心淳信斯坚固，　一切方便无不知。</p>
  <p>戒行三昧皆具足，　智慧成满无伦比，</p>
  <p>解脱知见亦已获，　神通威德彼岸边。</p>
  <p>能灭炽苦救众生，　慈悲要行最为首，</p>
  <p>喜舍亦妙行平等，　诸佛世尊自证知。</p>
  <p>身口常与意行合，　所行随智难思量，</p>
  <p>威仪无比超世间，　法王神力到彼岸。</p>
  <p>无诤三昧见法如，　是处非处皆明了，</p>
  <p>禅定解脱难测度，　普能饶益诸众生。</p>
  <p>定慧止观斯成就，　光明遍觉灭垢心，</p>
  <p>无有贪恚众过愆，　解脱无畏皆善学。</p>
  <p>戒行无破亦无羸，　无浊无杂尽清净，</p>
  <p>多众生触不嗔恼，　不求果报智所称。</p>
  <p>内无过失外无毁，　假彼天人及梵魔，</p>
  <p>或复沙门婆罗门，　莫能讥诃常清净。</p>
  <p>虚空犹可尽其界，　诸方亦可极其边，</p>
  <p>无上调御天人师，　清净戒行孰能测？</p>
  <p>大海可以口饮干，　无边水聚亦复尔，</p>
  <p>诸佛光明不可识，　清净戒行谁得边？</p>
  <p>须弥可以口吹散，　大小铁围亦复然，</p>
  <p>诸佛妙行不可知，　清净戒行难得底。”</p>
  <p>尔时，不空见菩萨摩诃萨作是思惟：“今者如来应供等正觉，若降威神俯临斯会可谓善哉！今我亦当为诸菩萨摩诃萨故，请问世尊一切菩萨念佛三昧微妙法门。如来先已显示其名，今者当应为诸弟子，演说斯法宣明义理。世尊，宁当过安禅寂乎？”</p>
  <p>尔时，世尊知彼不空见菩萨摩诃萨如是念已，佛神力故，应时此会三千大千世界大地六种震动，所谓动、涌、起、震、吼、觉等，如是具足十八相动乃至涌没。如是动已，时佛世尊，复以神力放大光明，照此三千大千世界。彼光出时能令一切星宿天宫、月天子宫、日天子宫，乃至欲界诸天宫殿，所有光明丧灭不现。复有如是无量无边不可思议阿僧祇恒河沙数，诸梵天宫所有威光，悉皆暗晦；乃至色界一切天宫，蒙佛光故亦皆不现。诸光没已，唯佛世尊神光独盛。尔时，世尊大慈熏心，为欲饶益诸众生故，从禅定起安详徐步，诣彼大众，周旋观察是不空见菩萨摩诃萨等已，于是一切世间诸天及人、若梵、若魔、沙门、婆罗门、诸龙、夜叉、阿修罗辈遇佛光明，咸各自彼莲华座起，前诣佛所曲躬合掌，礼敬世尊各还退坐。</p>
  <p>尔时，不空见菩萨摩诃萨遥见世尊，身相分明端严殊特，诸根寂静如调象王，心意朗然若澄净水，一切种具足，一切智圆满，自彼而来深生喜已。于是不空见菩萨即告尊者阿难言：“阿难，汝观世尊从禅定起，如来世尊从静室来，必当开演第一诚谛终无虚妄。如来世尊是妙语者、是真语者、是实语者、是如语者、是不异语者、是善语者，心善思惟常行善事，身业无失、口业无失、意业无失，一切功德斯皆具足。所谓具足最上第一戒聚故，具足最上第一定聚故，具足最上第一实慧聚故，具足最上第一解脱聚故，具足最上第一解脱知见聚故，具足最上第一威仪故，具足最上第一神通故，具足最上第一利益故，具足最上第一不思议辩才故，具足最上第一成就故，具足最上第一微妙故，具足最上第一无退故，具足最上第一入胎故，具足最上第一住胎故，具足最上第一生家故，具足最上第一圆满功德故，具足最上第一不思议诸相故，具足最上第一不思议诸好故，具足最上第一过去业故，具足最上第一善根故，具足最上第一具足发心故，具足信心故，具足破烦恼故，具足大破烦恼故，具足舍家故，具足知五种故——所谓具足第一戒身故、具足第一定身故、具足第一慧身故、具足第一解脱身故、具足第一解脱知见身故，已到第一神通彼岸故，已到第一无余智证彼岸故，已到第一分别法彼岸故，已到第一分别义彼岸故，已到第一分别辩才彼岸故，已到第一寂静定彼岸故，已到第一明达彼岸故，已到第一根力觉道彼岸故，已到第一慈及大慈彼岸故，已到第一悲及大悲彼岸故，已到第一喜及大喜彼岸故，已到第一舍及大舍彼岸故，已到第一不思议威仪彼岸故，已到第一惭愧彼岸故，已到第一于一切法自在彼岸故，已到第一过去智知见无碍彼岸故，已到第一未来智知见无碍彼岸故，已到第一现在智知见无碍彼岸故，已到第一身业随智慧行彼岸故，已到第一口业随智慧行彼岸故，已到第一意业随智慧行彼岸故。阿难，如来应等正觉，于一念中能具足知一切众生心心所行，若善若恶、若净若垢等。”</p>
  <p>尔时，不空见菩萨摩诃萨，复告尊者阿难言：“尊者阿难，诸佛世尊如大海，净戒聚不可得底故。尊者阿难，诸佛世尊如须弥山，三昧聚不可动摇故。尊者阿难，诸佛世尊如虚空，智慧聚无有边故。尊者阿难，诸佛世尊如虚空，摄一切众生无障碍故。尊者阿难，诸佛世尊如日轮，为诸世间作法光明故。尊者阿难，诸佛世尊如大火聚，焚烧一切众生诸烦恼薪故。尊者阿难，诸佛世尊如河如陂如池如泉，洗荡众生生老病死垢故。尊者阿难，诸佛世尊如良医，能愈一切众生诸疫病苦故。尊者阿难，诸佛世尊如大云雨，能以法水润泽众生枯槁故。尊者阿难，诸佛世尊如师子王，能破一切众生大我慢故。尊者阿难，诸佛世尊如大船，能度众生生死河故。尊者阿难，诸佛世尊如那罗延，能伏一切世间大力故。尊者阿难，诸佛世尊如优昙华，一切世间难得见故。尊者阿难，诸佛世尊如波利质多树华，三十二大人相可爱乐故。尊者阿难，诸佛世尊如父母，能与一切众生安乐利益故。尊者阿难，诸佛世尊作利益作安乐，能今一切众生得住故。</p>
  <p>“尊者阿难，若人说言‘如来出世有无量辩才’，如是说者，是则名为善说如来。如来出世有不思议辩才，是名善说。尊者阿难，乃至如是略说，如来出世有无边辩才，如来出世有无碍辩才，如来出世有无取著辩才，如来出世有胜解脱辩才，如来出世有随顺义辩才、相应义辩才、微妙净辩才、巧问辩才、不问辩才、上辩才、无上辩才、慈辩才、大慈辩才、悲辩才、大悲辩才、喜辩才、大喜辩才、舍辩才、大舍辩才、佛出世利益辩才。尊者阿难，若人说言‘如来出世具足利益一切众生’，是则名为善说如来。尊者阿难，若人正言‘同义辩才利益众生’，是则如来出于世间。又说若言‘彼利益辩才，为一切众生得利益故，当正言音悉令具足，是则如来出于世间’，斯人亦名善说如来。尊者阿难，若人说言‘彼无归众生、无依众生、无救众生、无护众生、无怜愍众生，如来出世，为归、为依、为救、为护、为怜愍’者，是则名为善说如来。</p>
  <p>“尊者阿难，假使我今若经一劫若减一劫，长时歌赞诸佛世尊辩才功德终不得一。又复经于无量劫数，具足演说如来应供等正觉辩才功德，终亦不得其少分边。尊者阿难，譬如有人老病羸瘠，至大众中发如是言：‘诸人当知，我虽年迈为病所摧，而犹能以一毛端勺渧取大海，令即干枯。’是人素无神通咒术，而能如是果决壮言。尊者，于意云何？彼人言义可取信不？”</p>
  <p>阿难答曰：“不也，大士。”</p>
  <p>不空见复言：“尊者，彼人之言，一切世间诸天及人颇曾惊叹此事希有，如是困人能以毛端尽大海水如斯念不？”</p>
  <p>阿难答曰：“不也，大士。”</p>
  <p>“如是，尊者，此事本无依，何取信？我今赞说诸佛世尊辩才功德不得少边，其事若此。尊者阿难，且置斯事。假使佛今还自赞说毛分功德，过亿百千那由他劫亦不能尽，而况余人？尊者阿难，且置斯事。我今更说假使大地所有一切众生，若干种类有足、无足、二足、四足乃至多足，有色、无色、有想、无想、非有想非无想，如此世界及以十方无量无边诸世界中所有众生，设使尽皆一时成佛。彼诸世尊经无量劫，皆还叹佛一毛功德终亦不尽。尊者阿难，当知一切诸佛世尊，乃有如是不可思议具足功德。”</p>
  <p>尔时，不空见菩萨摩诃萨，为重明此义，以偈颂曰：</p>
  <p>“尊者当观法王来，　一切世间应供养，</p>
  <p>功德威光殊显赫，　一切智满难可倾。</p>
  <p>最上妙言佛真说，　实语及如无异言，</p>
  <p>善说圣法真实知，　身口离过意亦尔。</p>
  <p>心无异念绝分别，　戒行最胜三昧深，</p>
  <p>智慧解脱悉超伦，　解脱知见无可比。</p>
  <p>威仪具足不思议，　无上神通如实智，</p>
  <p>利益世间无有量，　辩才妙行亦无类。</p>
  <p>降天下生象牛王，　入胎成就世中胜，</p>
  <p>住胎殊异无有等，　家生具足母尊高。</p>
  <p>成就众根最第一，　胜相圆满不思议，</p>
  <p>妙好咸备极庄严，　一切分明世瞻仰。</p>
  <p>具足真心信清净，　禅定除垢有大威，</p>
  <p>放舍世欲乐出家，　菩提成就得五种。</p>
  <p>已度神通第一岸，　智慧无碍亦无边，</p>
  <p>及奢摩他毗舍那，　法王通达斯自在。</p>
  <p>大海之水广且深，　其或可以毛端测，</p>
  <p>调御丈夫清净戒，　虽经旷劫不能知。</p>
  <p>须弥虽固犹可动，　以手投掷至梵宫，</p>
  <p>诸佛初住定禅时，　已自无能动乱者。</p>
  <p>虚空容有得其边，　四方亦可知其限，</p>
  <p>终无能见正觉境，　思惟分别此彼处。</p>
  <p>尊者大地实弘广，　然可以指遍度量，</p>
  <p>舍离烦恼人中尊，　彼心意识不可尽。</p>
  <p>如日轮光破众闇，　观诸善恶若见色，</p>
  <p>如是自在世间师，　能破巨黑无明云。</p>
  <p>犹如秋月出重云，　众生见者皆欢喜，</p>
  <p>法王智光如满月，　如睹妙色无不乐。</p>
  <p>冥寂长夜如明灯，　为诸眼目作先导，</p>
  <p>世间智者能除暗，　恒以法光照众生。</p>
  <p>能设法炬自在尊，　天人大师为他作，</p>
  <p>一切诸有皆灭尽，　是故称佛光明王。</p>
  <p>圣智如河及泉水，　能荡生老病死尘，</p>
  <p>如大医王施良药，　调御能除众疾苦。</p>
  <p>犹如龙王降大雨，　能满一切诸大地，</p>
  <p>诸佛如是行慈悲，　充足一切乐法者。</p>
  <p>大师子王震吼时，　降伏世间诸恶兽，</p>
  <p>世尊如斯决定说，　破除外道我慢心。</p>
  <p>如大舟船常往返，　济度一切诸去来，</p>
  <p>诸佛如是遍周旋，　拔彼常没四流者。</p>
  <p>优昙钵华世希有，　此阎浮提最难见，</p>
  <p>天人世尊难中难，　一切世间归依处。</p>
  <p>如波利树华现时，　三十三天甚爱乐，</p>
  <p>大人相好出兴世，　众生睹见悉欢喜。</p>
  <p>世尊神变难穷尽，　如我今者谓宣说，</p>
  <p>我以叹佛诸功德，　毕竟利益诸群生。”</p>
</body></html>