<!DOCTYPE html>
<html>
<head>
  <meta charset="utf-8"/>
  <meta name="author" content="达磨笈多/隋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>佛说大方等大集经菩萨念佛三昧经卷第一</title>
</head>
<body>
  <h1 class="head">佛说大方等大集经菩萨念佛三昧经卷第一</h1>
  <h2>序品第一</h2>
  <p>尔时，婆伽婆在王舍城耆阇崛山中，与大比丘众千二百五十人俱。一切皆是大阿罗汉，诸漏已尽无复烦恼，心善解脱，慧善解脱，调伏一切犹如大龙，舍离重担不受后有，所作已办获真己利，住平等智入解脱门，自在得度众苦彼岸，惟除尊者阿难一人。复有无量诸菩萨摩诃萨众，皆从十方世界来者，各与一切菩萨摩诃萨众俱。</p>
  <p>复有无量净居诸天子，其名曰：难陀天子、须难陀天子、栴檀那天子、须摩那天子、自在天子、大自在天子、难胜天子、善威光天子。如是等诸天子众，过夜半已放大光明，直照于此耆阇崛山已，咸诣佛所顶礼尊足，即以天多摩罗跋香、天沉水香、天多伽罗香、天末栴檀香及牛头栴檀香，如是等种种诸香，殷勤再三散于佛上已。复以天散华及天鸡婆罗华、摩诃鸡婆罗华、曼陀罗华、摩诃曼陀罗华、曼殊沙华、摩诃曼殊沙华、阿地目多华，以如是等种种众华，亦殷勤再三散于佛上已，而复渐进，前诣佛所右绕三匝，一心恭敬合十指掌，稽首礼佛退住一面。</p>
  <p>尔时，诸天子众各如是念：“今此菩萨念一切佛三昧法门，过去诸如来应供等正觉，已曾于彼天人大众中，宣扬分别利益一切诸众生故。今我世尊，岂不为斯天人大众，梵、魔、沙门、婆罗门，诸龙、夜叉、乾闼婆、阿修罗、迦楼罗、紧那罗、摩睺罗伽、人非人等，敷演宣说如是妙典？为欲利益一切世间天人大众故，亦令未来世一切众生咸蒙利益故。”</p>
  <p>尔时，难陀天子、须难陀天子、栴檀那天子、须摩那天子、自在天子、大自在天子、难胜天子、善威光天子，如是一切诸天子众作是思惟已，即白佛言：“世尊，婆伽婆，今此菩萨念一切佛三昧法门，过去诸如来应供等正觉，已曾为诸天人大众，梵、魔、沙门、婆罗门，诸龙、夜叉、乾闼婆乃至一切人非人等，敷扬演说如是经典，利益世间诸众生故。惟愿世尊大慈哀愍，今亦为此天人大众，梵、魔、沙门、婆罗门，及彼一切人非人等，演说如是方等法门，令诸世间多获利益安隐快乐故。”</p>
  <p>尔时，世尊大悲熏心，为欲利益一切世间诸众生故，默然受是诸天子请。时诸天子见佛默然，知圣哀许，顶礼佛足围绕三匝，即于耆阇崛山忽然不见，还于天宫。</p>
  <p>尔时，世尊过夜后分将明旦时，便作大师子王謦欬之声而复微笑。时佛如来应供等正觉，忽发如是殊异声已，须臾之间是耆阇崛山精舍所有诸比丘众，承佛威神，一切皆悉集于如来应供等正觉所。</p>
  <p>尔时，复有众多异阿兰若处诸比丘等，具大神通有大威德，亦皆承佛威神，俱从阿兰若处来，入耆阇崛山集如来所。</p>
  <p>尔时，王舍大城一切诸比丘尼亦皆承佛威神，入耆阇崛山集如来所。</p>
  <p>尔时，摩伽陀国主，韦提希子阿阇世王，与无量百千眷属前后围绕，入耆阇崛山集如来所。</p>
  <p>尔时，复有诸夜叉大将，其名曰：阿吒婆迦旷野居夜叉大将、伽陀婆迦驴形夜叉大将、金毗罗摩竭鱼夜叉大将、须脂路摩针毛夜叉大将、摩罗陀梨持华鬘夜叉大将，如是等诸夜叉为首，并余诸夜叉辈，有大威神具大势力，各与无量百千眷属前后围绕，入耆阇崛山集于佛所。</p>
  <p>尔时，复有诸阿修罗王，其名曰：大叫罗睺阿修罗王、种种可畏毗摩质多阿修罗王、须婆睺善臂阿修罗王、波诃罗舒展陀阿修罗王，有大威神具大势力，闻佛謦声，心生惊悚，身毛皆竖，各与无量百千眷属前后围绕，来入耆阇崛山集于佛所。</p>
  <p>尔时，复有此三千大千世界所有诸大龙王，及其眷属彼各闻佛謦欬声时，心生惊悚，身毛皆竖，承佛威神，来入耆阇崛山集于佛所。</p>
  <p>尔时，舍婆提大城给孤独长者，亦与无量百千眷属前后围绕，自舍婆提诣王舍城，入耆阇崛山集于佛所，为欲恭敬供养如来听闻正法故。</p>
  <p>尔时，毗舍离大城，亦有无量诸梨车子，皆生大净婆罗门家，其名曰：善思梨车子、伏怨少壮梨车子、功德生梨车子、无边手梨车子、举手梨车子、然手长者子，如是等而为上首，皆已久住无上大乘，各与无量百千眷属前后围绕，自毗舍离诣王舍城，入耆阇崛山集于佛所。</p>
  <p>尔时，瞻波大城，复有无量诸长者子，已于过去供养无量无边诸佛种诸善根，具大威德有大势力，其名曰：善住长者子、利益长者子、无边精进婆罗门子，如是等而为上首，及余无量长者居士，各与无量百千眷属前后围绕，自瞻波城诣王舍城，入耆阇崛山集于佛所，为欲恭敬供养如来听闻正法故。</p>
  <p>尔时，波罗奈城，有无量种异类人众，已于过去供养无量百千诸佛，植诸善根皆已纯熟，自波罗奈诣王舍城，入耆阇崛山集于佛所，为欲恭敬供养如来听闻正法故。</p>
  <p>尔时，拘尸那城，复有无量诸力士末罗子，亦曾供养无量百千诸佛世尊，以久熏修诸善根故，有大威德具足势力，亦与无量眷属围绕，自拘尸那诣王舍城，入耆阇崛山集于佛所，亦为恭敬供养如来听闻正法故。</p>
  <p>尔时，东方过无量恒河沙诸世界中，一切大梵天王并余天众，有大威德具大神通，闻佛世尊大师子王謦欬声时，咸大惊愕举身毛竖，承佛威神，各与无量千万天众眷属围绕，皆自本处发来诣此娑婆世界王舍大城，入耆阇崛山集于佛所。如是南西北方四维上下，皆有如是无量恒河沙世界，所有一切大梵天王及余天众，有大威德及大神通，闻佛世尊大师子王謦欬声时，亦咸惊悚举身毛竖，承佛威神，各与无量千万天众眷属围绕，皆自本处发来诣此娑婆世界王舍大城耆阇崛山集于佛所。</p>
  <p>尔时，耆阇崛山，其地弘博纵广正等，如此三千大千世界大众充满无有空处如杖头许。然彼大众皆有无量大威德力及大神通，一切天人，诸龙、夜叉、乾闼婆、阿修罗、迦楼罗、紧那罗、摩睺罗伽、人非人辈皆悉充满。</p>
  <p>尔时，世尊知诸世间天人大众一切集已，复发如是大师子王謦欬之声，发大声已自精舍出，至一方所而复微笑。时诸世间天人大众睹是事已，各舍己服及诸华鬘，以种种香而散佛上，供养恭敬至心瞻仰。</p>
  <p>尔时，大众中有尊者舍利弗、尊者目揵连、尊者大迦叶、尊者须菩提、尊者富楼那弥多罗尼子、尊者罗睺罗、尊者大劫宾那、尊者大迦旃延、尊者阿泥楼陀、尊者护世、尊者守笼那、尊者难陀、尊者阿难等而为上首，及余一切诸大声闻，皆是大德具大神通，一切皆来集斯会坐。</p>
  <p>尔时，大众中复有尊者弥勒菩萨摩诃萨、越三界菩萨摩诃萨、踊大步菩萨摩诃萨、初发心即转法轮菩萨摩诃萨、善思菩萨摩诃萨、大音声菩萨摩诃萨、善行步菩萨摩诃萨、超三世菩萨摩诃萨、持世菩萨摩诃萨、文殊师利菩萨摩诃萨、不空见菩萨摩诃萨等而为上首，及余无量无数菩萨摩诃萨，皆于过去无量诸如来所，种诸善根众行熏修功德成满，久已得住阿耨多罗三藐三菩提。</p>
  <p>尔时，尊者不空见菩萨摩诃萨，见佛世尊复微笑已，从座而起，整容理服，偏袒右肩，右膝著地，合掌向佛而说偈曰：</p>
  <p>“最胜无上两足尊，　无缘不应现微笑，</p>
  <p>一切世间无等侣，　惟愿为我演笑因。</p>
  <p>常施贫穷诸所须，　亦说大乘最妙宝，</p>
  <p>能与生盲决胎膜，　今事微笑何因缘？</p>
  <p>世尊三界尚无比，　何况世间得论胜！</p>
  <p>能作世间大导师，　今应显笑有何缘？”</p>
  <p>尔时，世尊即告不空见菩萨摩诃萨言：“不空见，汝今见斯胜地方所，左右边动众相庄严可爱乐不？”</p>
  <p>不空见言：“如是，世尊。如是，婆伽婆。”</p>
  <p>佛复告言：“不空见，汝应当知此地方所，往古诸如来应供等正觉，已曾受用教化游居。”</p>
  <p>尔时，不空见菩萨闻佛教已，速疾而行趣彼方处，至彼方已，便入三昧。住三昧时，自然成就上妙宝座，种种庄严皆悉具足。严饰座已，还诣佛所，头面礼足而白佛言：“世尊，今此方处庄严若是。惟愿世尊，亦当及时处斯胜地。”</p>
  <p>尔时，世尊便往方所，至方所已如法升座。于是如来应供等正觉升此座时，如此三千大千世界一切大地六种震动，所谓：动、遍动、等遍动，震、遍震、等遍震，涌、遍涌、等遍涌，吼、遍吼、等遍吼，起、遍起、等遍起，觉、遍觉、等遍觉，东涌西没、西涌东没、南涌北没、北涌南没、中涌边没、边涌中没。时此大地如是动已，佛神力故遍此世界有大光明，令诸众生等受快乐。下至阿鼻大地狱中，所有众生蒙光触身，诸苦消灭等受快乐。如是一切诸地狱中受苦众生，及以诸畜生辈，更相残害阎罗王界诸饿鬼等，遇斯光已所有苦具皆悉消除，饥渴充满，无有众生不受乐者。当尔之时，一切众生悉舍恶念，皆起慈心，递相爱乐各怀悲愍，犹如亲属相视欢欣和合同座，于是赞曰：</p>
  <p>“世尊处斯座，　能放大光明，</p>
  <p>大地六反动，　令众生欢喜。</p>
  <p>如来处斯座，　法王放光明，</p>
  <p>当知如是时，　众生等受乐。</p>
  <p>正觉处斯座，　大智归依处，</p>
  <p>放光利世间，　遍照此佛刹。</p>
  <p>奇哉是大乘，　最胜乘无上，</p>
  <p>如来处斯座，　利益难思议！</p>
  <p>奇哉是大乘，　最胜乘无上，</p>
  <p>沙门婆罗门，　于此莫能测！”</p>
  <p>尔时，世尊出广长舌，遍覆于此三千大千世界已，告诸菩萨摩诃萨及诸大声闻众言：“诸善男子，汝等当知昨中夜后，欻有净居诸天，难陀天子、须难陀天子、栴檀天子、须摩那天子、难胜天子乃至须多波天子等，与无量诸天子，有大威德具大神通，放盛光明直照耆阇崛山，来至我所，即以种种天上妙香，所谓天末栴檀乃至天多摩罗跋香等散于我上。复以种种天华，所谓优钵罗华乃至大曼殊沙华等，供养于我右绕三周，顶礼我足退住一面。彼退住已，更于我所增敬上心，合十指掌默然而住，住已即作如是思惟：‘今此一切菩萨念佛法门，过去诸如来应供等正觉，已曾为彼天人大众宣扬解释，惟欲安乐彼诸众生。今我世尊亦当为此天人大众，如是演说念佛法门，安乐利益诸众生故。’彼诸天子如是念已，即便请我说此法门。时我默然许为其说，诸天知已于是不现。”</p>
  <p>尔时，世尊即说颂曰：</p>
  <p>“比丘知昨中夜后，　净居天王摩醯罗，</p>
  <p>将诸天众及眷属，　难陀及以须难陀，</p>
  <p>须摩那天栴檀等，　乃至难胜须多波，</p>
  <p>普放世间胜光明，　直照此土耆阇崛。</p>
  <p>彼天既来至我所，　以天华香而供养，</p>
  <p>然始右绕我三周，　顶礼恭敬一面住。</p>
  <p>彼诸天子默生念：‘今此念佛修多罗，</p>
  <p>过去最胜曾广宣，　怜愍世间众生故。</p>
  <p>今我释尊十力具，　宁不演说斯法门？</p>
  <p>利益世间诸群生，　安隐一切天人故。’</p>
  <p>诸天念已便发请，　时我默然遂许之，</p>
  <p>我故欲于耆阇山，　如先诸佛所演说。</p>
  <p>天知我已许之故，　生大欢乐尊敬心，</p>
  <p>一切咸复恭敬礼，　右绕三周然后去。</p>
  <p>比丘汝辈当善听，　我闻过去诸佛说，</p>
  <p>莫于是处生惊疑，　诸如来智难可测。</p>
  <p>往昔诸佛所行道，　我先知尽无复疑，</p>
  <p>现在一切人中尊，　所得菩提我已证。</p>
  <p>当来大悲愍世者，　自然法身我觉知，</p>
  <p>我今具足无碍智，　如是大智难称量，</p>
  <p>超出世间无与等，　一切众生莫能测！”</p>
  <h2>不空见本事品第二之一</h2>
  <p>尔时，世尊告尊者舍利弗、尊者大目揵连、尊者大迦叶、尊者须菩提、尊者富楼那弥多罗尼子，如是等具足神通有大威德诸大弟子言：“汝诸比丘，如汝所知，依汝境界，当于我前各师子吼。何以故？若汝说者，令此一切天人大众诸声闻人咸得信解故。”</p>
  <p>尔时，世尊复告弥勒菩萨摩诃萨、文殊师利菩萨摩诃萨、越三界菩萨摩诃萨、超不思议菩萨摩诃萨、善行步菩萨摩诃萨、初发心即转法轮菩萨摩诃萨、善思惟菩萨摩诃萨、大音声菩萨摩诃萨、持世菩萨摩诃萨、不空见菩萨摩诃萨等言：“不空见，汝今应当大师子吼，决定请说诸佛世尊所得功德真实相貌。汝若请者，则能利益一切世间诸众生辈，是故我今躬自劝汝。”</p>
  <p>时，彼不空见菩萨闻圣教已，即于佛前以偈赞曰：</p>
  <p>“世尊百福金色身，　慈悲妙觉第一义，</p>
  <p>功德智慧斯无减，　忽令我请何因缘？</p>
  <p>无有等类人中尊，　世间胜智靡超者，</p>
  <p>法王功德已究竟，　何缘今日劝我请？</p>
  <p>佛灭清净禅第一，　智慧深妙解脱真，</p>
  <p>解脱知见先圆满，　何故今日劝咨问？</p>
  <p>法王威仪咸具足，　一切世间最尊雄，</p>
  <p>既能自利亦利他，　大师何因劝我请？</p>
  <p>世尊慈悲久淳至，　旷劫常行无怨亲，</p>
  <p>无障碍辩难称量，　何因世尊令我请？</p>
  <p>能施一切贫乏财，　亦开世间生盲眼，</p>
  <p>胜尊能令怖者安，　何缘世尊劝我请？</p>
  <p>佛身滓秽不能污，　衣服本来离尘垢，</p>
  <p>生处王中圣王家，　何因今者方劝请？</p>
  <p>圣衣离身四指间，　终无近体而能住，</p>
  <p>旋岚巨风吹不动，　圣尊何事而劝请？</p>
  <p>世尊寻常行路时，　所至窊凸自平满，</p>
  <p>或经高阜即坦然，　何因今日令我请？</p>
  <p>世尊身相悉圆满，　行步支节无动摇，</p>
  <p>由得不坏难思议，　不应今日令我请。</p>
  <p>我观世尊回顾时，　大地便随六反动，</p>
  <p>无有神足若如来，　如是自在人中最。</p>
  <p>世尊光明所照触，　能令狂者不失心，</p>
  <p>但能暂睹如来光，　或时失念旋即复。</p>
  <p>世尊行时足动尘，　众生遇者七日乐，</p>
  <p>乃至寿终随意生，　故我归命与乐者。</p>
  <p>若人遭病受大苦，　众痛酸迫不能堪，</p>
  <p>暂蒙世尊以手摩，　即得安隐不可说。</p>
  <p>世尊法身具斯力，　皆因旷劫长时修，</p>
  <p>是处终无有疑惑，　导师不应劝我请。</p>
  <p>人中独尊种种能，　调伏大仙度一切，</p>
  <p>我今还白天人师，　是故不应劝我请。”</p>
  <p>尔时，世尊复告不空见菩萨言：“善哉！善哉！汝不空见，快说是事！善思念之，吾当解说。”</p>
  <p>不空见言：“如是，世尊，惟愿广释，我今谛受。”</p>
  <p>佛告不空见：“我念过去无量无边阿僧祇劫，时彼有王，名无边精进，有大神通，具足威德正法治化，所居大城名曰善住。其城宽旷东西具满十二由旬，南北惟有七由旬半。城有七重，其城重别皆以七宝，所谓金、银、琉璃、玻瓈、玛瑙、砗磲、真珠、珊瑚，尽用如是众宝间错。复次，不空见，当知彼城，城有四面，面别三门，门各皆有二阙相对，楼阁高广庄严殊丽，具足咸以妙宝合成。当其门中竖帝释胜幢以为门限，乃至所有楣枨枢阖，一切皆是众宝厕窴。复次，不空见，彼城诸门，咸有金银二种络网罗覆其上，复于网上种种严饰，金网银铃、银网金铃，清风吹动出微妙音，具足和雅犹如天乐。</p>
  <p>“复次，不空见，彼城七重，于七重内具足宝阶，斯有栏槛镂绮分明，七宝所成杂色可爱。于金栏处垂白银茸，于银栏所悬真珠茸，于珠栏处悬琉璃茸，乃至种种诸彩交错，众宝间悬互相映发。复次，不空见，彼城七重周匝皆有宝堑围绕，所谓金、银、琉璃、玻瓈、玛瑙，诸种庄严皆用宝成其堑，各有七宝阶陛杂色分炳微妙可观。</p>
  <p>“复次，不空见，彼精进王，诸堑水中妙华盈满，所谓优昙钵华、钵头摩华、拘物头华、分陀利华。如是众华光明可爱，鲜洁柔软芳烈远闻，众生受用无遮护者。复次，不空见，彼精进王，其堑岸上植种种华，所谓尼文迦多华、钵帝剑华、阿地目多迦华、瞻波迦华、婆梨师迦华、拘毗罗陀华、达奴迦利迦华，如是诸华香鲜可爱犹如天华，民人取用亦无遮护。</p>
  <p>“复次，不空见，彼城各有七重行列，多罗宝树周匝围绕，鲜明可爱七宝合成。其黄金树，白银为叶及以华果；白银树者，真珠为叶及以华果；真珠树者，琉璃为叶及以华果；琉璃树者，玻瓈为叶及以华果；玻瓈树者，玛瑙为叶及以华果；玛瑙树者，砗磲为叶及以华果；砗磲树者，赤真珠为叶及以华果；赤真珠树者，珊瑚为叶及以华果；珊瑚树者，真金为叶及以华果。</p>
  <p>“复次，不空见，诸多罗树光茂可观，微风触动出妙音声，若得闻者欢喜受乐。如人作乐能生种种微妙音声，若有得闻无不受乐；彼多罗树风来触时出微妙音，令人乐闻亦复如是。复次，不空见，彼王城中常有如是种种诸声未曾断绝，所谓象声、马声、车声、步声、鼓声、贝声、箜篌声，琴瑟琵琶筝笛笳箫，如是一切种种音声未曾暂息。王恒宣令国内民人：‘谁有所须饮食、衣服、象马车乘，随意所须皆悉给与。’复次，不空见，彼王城外多罗树林，行人游处在下休息，若饮若食，或卧或坐，闻此宝树诸微妙音莫不皆受五欲妙乐。</p>
  <p>“复次，不空见，彼精进王，于大城内近远皆如一射箭所置一华池，四岸及底皆四宝成，四面阶道七宝庄饰，所谓黄金阶道白银庄饰、白银阶道琉璃庄饰、琉璃阶道玻瓈庄饰、玻瓈阶道玛瑙庄饰、玛瑙阶道珊瑚庄饰、珊瑚阶道琥珀庄饰，众宝杂厕见者欢喜。复次，不空见，彼池复有诸种妙华，所谓优钵罗华、钵头摩华、拘物头华、分陀利华，如是众华香气芬馥，众生闻者无不爱乐。于池岸上复植诸华，所谓伊尼摩迦乃至达[少/兔]迦利华，众华可爱犹如天华。彼华池门常开不闭，人民往来无遮禁者。</p>
  <p>“复次，不空见，彼精进王，于大城内置游观园。于诸园中复有种种七宝树林常有华果，王与夫人后宫侍御，同共游处欢欣取乐。门亦不限，任彼人民游观嬉戏等受快乐。复次，不空见，又于彼园内面各一箭所别置华池，亦以金等四宝所成。复用七宝严饰阶陛，众色光丽见者乐观。彼池水内种种诸华，所谓优钵罗华乃至分陀利，是等众华芳鲜可爱。池岸复有多种林树及诸华果，所谓婆尼斫迦华、陀摩那伽乃至达[少/兔]迦利华，是等华果香鲜可爱，人民取用无遮禁者。</p>
  <p>“复次，不空见，彼精进王禀性仁爱，慈念众生如母爱子，亦常深心敬事沙门、婆罗门、刹利、长者，如子事父。复次，不空见，彼王形量魁伟挺异常人，身体圆满众相具足，面目端正颜色光荣，威德弘普天人爱敬。复次，不空见，彼王宿植德本生刹利家，种姓尊高世无胜者，所生父母七世清净，妻子眷属福庆会同，无有一人行过非者。复次，不空见，彼王以福业故，天下丰饶，凡是百味恒满仓厨，缯锦诸珍盈溢府库。</p>
</body></html>