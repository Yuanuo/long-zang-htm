<!DOCTYPE html>
<html>
<head>
  <meta charset="utf-8"/>
  <meta name="author" content="达磨笈多/隋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>佛说大方等大集经菩萨念佛三昧经卷第六</title>
</head>
<body>
  <h1 class="head">佛说大方等大集经菩萨念佛三昧经卷第六</h1>
  <h2>佛作神通品第七</h2>
  <p>尔时，世尊自袈裟内出金色手，摩彼不空见菩萨摩诃萨顶，复出广长舌相，即告不空见菩萨言：“善哉！善哉！汝不空见，汝今乃能为诸众生，如是叹说如来应供等正觉真实功德也。不空见，若有说言：‘世间众生无救护时，是中必有能救护者，出现世间为作救护。’不空见，当知即是善说如来也。复次，不空见，若复说言：‘世间众生无归趣时，是时必有不思议辩才、无量辩才出现于世，能与众生作大归依。’不空见，当知即是善说如来也。复次，不空见，若复说言：‘世间众生多贪欲行，多嗔恚行，多愚痴行，是时必有无欲恚痴大师出世为除三毒。’不空见，当知即是善说如来也。复次，不空见，若复说言：‘世间众生多悭吝时，多嫉妒时，是时必有远离悭嫉好行布施大师出兴为破悭嫉。’不空见，当知即是善说如来也。复次，不空见，若复说言：‘世间众生无有惭愧羞耻之行，是时必有惭愧羞耻大师出世除无惭耻。’不空见，当知即是善说如来也。复次，不空见，若复说言：‘世间众生多行憍慢贡高之事，是时必有和敬调柔大师出世为除憍慢。’不空见，当知即是善说如来也。复次，不空见，若复说言：‘世间众生无有慈悲不能喜舍，多行嗔恚秽浊毒心，是时必有断除嗔毒具足四等导师出世教修慈悲大利益事。’不空见，当知即是善说如来也。复次，不空见，若复说言：‘世若多恶无善众生，其有能教令生善根，先有善根令其增广，如是利益大师出兴。’不空见，当知则是善说如来也。复次，不空见，若复说言：‘五浊恶世众生病增，世有大人能行利益，导以出法安乐众生。’不空见，当知是言则谓我也。所以者何？吾今出于五浊恶世，宣扬妙法断除邪垢，能多利益诸众生故。”</p>
  <p>尔时，世尊手摩不空见菩萨顶时，即以神力于一念间，令此大众咸见东方无量无边不可说阿僧祇现在一切诸佛国土。彼国土中诸佛世尊未灭度者，及彼众生一切境界皆悉现前，亦闻彼佛说法音声，亦见彼刹清净庄严种种具足。如是乃至南西北方、四维上下十方所有诸佛净土，一切境界明了现前，若观掌中庵摩勒果。又复世尊以手摩彼不空见菩萨摩诃萨顶时，以佛神力及不空见本愿因缘，于一念间，即见十方无量无边阿僧祇不可数过去诸佛入涅槃者，乃至彼刹清净庄严了了分明若观手掌；又蒙佛力亦见当来诸佛世尊，清净刹土庄严具足。</p>
  <p>尔时，不空见菩萨摩诃萨，以本愿力承佛威神，尽见十方三世诸佛及彼佛刹清净庄严已，为重宣此义，即从座起，正持威仪，偏袒右肩，右膝著地，合掌向佛，以偈颂曰：</p>
  <p>“三千世界所有水，　若人欲量皆可知，</p>
  <p>调御丈夫天人师，　戒行深远孰能测！</p>
  <p>须弥高广最巍巍，　羸老病人口吹散，</p>
  <p>世尊初入于禅定，　亿百千劫难可了。</p>
  <p>虚空足量能尽边，　四方亦可步其际，</p>
  <p>世尊大师等正觉，　智慧甚深无源底。</p>
  <p>虚空平等无挂碍，　可为暴风所飘动，</p>
  <p>如来本性无烦恼，　贪恚痴毒何所居？</p>
  <p>日轮圆满处空中，　清净光明遍世界，</p>
  <p>如是阿罗仙种姓，　于此天众而曜晖。</p>
  <p>又如秋月合昴宿，　威光超世挺众星，</p>
  <p>如是满月大法王，　炎赫独出天人上。</p>
  <p>若优昙华甚希有，　时乃一遇不世出，</p>
  <p>诸天中天调御师，　有时而现随意感。</p>
  <p>世尊妙手摩我顶，　金色百福相庄严，</p>
  <p>不可毁坏悉具足，　其为利益斯若是。</p>
  <p>世尊真言及实语，　人中法王转正轮，</p>
  <p>普遍十方世界中，　甚为利益悉自在。</p>
  <p>蒙世尊手摩顶时，　我见十方最上人，</p>
  <p>如恒河中说沙数，　大威德仙众多彼。</p>
  <p>大牟尼尊手加我，　即见诸佛如弥陀，</p>
  <p>犹恒河中算沙数，　人中最胜众多彼。</p>
  <p>如来慈手亲摩觉，　安乐世界我见知，</p>
  <p>阿閦应供两足尊，　大悲光明作饶益。</p>
  <p>我蒙世尊神手触，　尽见世间灭度尊，</p>
  <p>于一念顷如恒沙，　大慈降伏诸根者。</p>
  <p>世尊以手摩我时，　亦睹弥勒昔诸愿，</p>
  <p>如彼当来一切事，　了了明白无复疑。</p>
  <p>过去诸佛我已见，　未来现在亦复然，</p>
  <p>十方三世诸如来，　神通德力难称说。</p>
  <p>世尊以手摩我时，　普见十方救世者，</p>
  <p>并睹诸佛清净刹，　我因更发最上愿。</p>
  <p>诸佛神通难思议，　戒定智慧亦如是，</p>
  <p>诸余功德不可说，　唯愿如今常教示。</p>
  <p>如来下手摩我时，　即见十方诸塔庙，</p>
  <p>众宝金色如恒沙，　具足种种微妙供。</p>
  <p>诸佛皆具大名称，　彼彼相好充十方，</p>
  <p>百千乐音以供养，　我见彼刹悉如是。</p>
  <p>彼刹复有诸佛塔，　金缕间错宝玻瓈，</p>
  <p>高大过于一由旬，　端正庄严皆若此。</p>
  <p>复见大尊诸塔庙，　众宝杂厕甚精华，</p>
  <p>亦有住于虚空中，　常以天华散其上。</p>
  <p>我复见彼诸胜塔，　涌出高满十二旬，</p>
  <p>彼诸佛所名灯燃，　光明遍照十方刹。</p>
  <p>世尊以手摩顶时，　我见妙塔不可说，</p>
  <p>彼佛各有大名称，　其间皆悉如来力。</p>
  <p>世尊手摩我顶时，　于是得见诸佛刹，</p>
  <p>彼或烧身或受辱，　种种行类不可宣。</p>
  <p>各于自刹修苦行，　无有昼夜如救燃，</p>
  <p>勇猛弘誓度众生，　皆为无上菩提故。</p>
  <p>我又睹见十方刹，　有诸菩萨常辛勤，</p>
  <p>自剜身肉燃多灯，　彼为菩提光明故。</p>
  <p>我又复见清净身，　于诸佛前常立住，</p>
  <p>至彼世尊涅槃已，　为求菩提大德故。</p>
  <p>我又复见为法人，　香油灌身燃灯炬，</p>
  <p>苦身精意遍十方，　终不系心财食类。</p>
  <p>我又更见诸丈夫，　恒舍头目及身手，</p>
  <p>妻子王位与国城，　志令群生获安乐。</p>
  <p>如我所见无遗余，　不可口言而宣说，</p>
  <p>我所知见最胜等，　蒙佛威灵故遍观。</p>
  <p>世尊威神加持故，　令我见斯希有事，</p>
  <p>吉祥第一天中天，　我今归依最无上。”</p>
  <h2>见无边佛广请问品第八</h2>
  <p>尔时，不空见菩萨摩诃萨白佛言：“世尊，今此一切天人大众，既见世尊久处禅定，默无言说咸生渴仰，唯愿世尊俯就斯座。”</p>
  <p>尔时，世尊闻不空见菩萨摩诃萨，为彼天人大众请已，端身正念，默然许之。</p>
  <p>尔时，不空见菩萨既蒙默许，偏袒右臂，右膝著地，合掌向佛复白佛言：“世尊，我今欲问，若圣听者乃敢发言。”</p>
  <p>佛告不空见：“如来应供等正觉，随汝所问，当为汝说，断汝所疑，令尔心喜。然是天、人、梵、魔、沙门、婆罗门等皆当证知。”</p>
  <p>时，不空见菩萨摩诃萨承佛教已，即便白言：“世尊，菩萨摩诃萨应当思惟何等三昧？应当亲近何等三昧？应当修行何等三昧？如是菩萨思惟亲近，及以修行此三昧已，现见何法而得安乐？云何当得如大海，多闻受故？云何当得如须弥山，菩提心安住不倾故？云何当得如大铁围山，一切外道邪论不能动故？云何当得如虚空，一切法无碍故？云何当得如虚空，心无染著故？云何当得如日轮，破除一切无明闇故？云何当得如月轮，白净法圆满故？云何当得如灯轮，作法光明故？云何当得如大炬，一切受阴灭故？云何当得如火聚，焚烧一切诸烦恼故？云何当得如河池泉源，一切众生随意受用故？云何当得如大船，一切众生度彼岸故？云何当得如桥梁，不没生死烦恼中故？云何当得降伏众敌，破坏魔军诸憍慢故？云何当得如波利质多罗树，为一切诸方所有众生，开七菩提华香风普熏故？云何当得如优昙钵华，希有难得故？云何当得如药王，等疗一切众生病苦故？云何当得如大医王，起大悲心愍痛众生故？云何当得如栴檀树，除众热恼作清凉故？云何当得如大云雨，等注法雨令满足故？云何当得如蜜器，能具足说一味法故？云何当得如师子吼，能与一切众生无怖畏故？云何当得如父母，等与一切众生安乐利益故？云何当得见真法，至如法性实际彼岸故？云何当得解释深趣，至实义彼岸故？云何当得巧说法辩，至能分别彼岸故？云何当得善巧说法，至具足方便彼岸故？云何当得分别了义，善知字句法故？云何当得正意正行，具知足故？云何当得统御大众，无所畏故？云何当得说如实义，入实际故？云何当得如大海，一切法同一味故？云何当得如大山，三昧安静无能动摇故？云何当得如门闑，菩提心不可动转故？云何当得坚固力，心志具故？云何当得具足威仪，不作虚谄故？云何当得端正身，为他欢喜说法故？云何当得最妙最上色相故？云何当得尊贵大姓家生故？云何当得大法王福报功德故？云何当得具足无量辩才故？云何当得不取著辩才故？云何当得不错辩才故？云何当得分别种种名字句辩才故？云何当得不思议辩才故？云何当得无边辩才故？云何当得解脱辩才故？云何当得同义辩才故？云何当得随他意义辩才故？云何当得渐亲近辩才故？云何当得所问能答辩才故？云何当得无问自说辩才故？云何当得不毁坏辩才故？云何当得无退转辩才故？云何当得甚深句字种种说辩才故？云何当得无量无边譬况辩才故？云何当得未证大菩提，已能具足梵音声故？云何当得第一微妙音声故？云何当得迦陵频伽音声故？云何当得师子王音声故？云何当得大龙王音声故？云何当得大牛王音声故？云何当得大钟鼓音声故？云何当得胜妙歌赞音声故？云何当得乐弦音声故？云何当得哀婉清美音声故？云何当得风云雷震音声故？云何当得甚深庄严辩才音声故？云何当得诸妙语言文字章句真正庄严辩才音声故？云何当得甚深能大巧说音声故？云何当得种种譬喻辩才音声故？云何当得一切世间最胜供养音声故？云何当得共他论义辩才音声故？云何当得神通彼岸音声故？云何当得不忘失法音声故？云何当得不缺少善法音声故？云何当得诸善根行具足他赞音声故？如是一切悉皆具足。”</p>
  <p>尔时，不空见菩萨摩诃萨，发如是等诸疑问已，为重宣此义，以偈问曰：</p>
  <p>“具足金色百福相，　能觉一法利无边，</p>
  <p>最胜功德我今问，　何等三昧先应思？</p>
  <p>如来妙智无等伦，　世间宁有加上者？</p>
  <p>我今请尊修何定，　所获功德不思议？</p>
  <p>天人大师上调御，　思惟是定何功德？</p>
  <p>菩萨于此云何修，　而能安乐于一切？</p>
  <p>云何自然多闻海？　云何守护决定心，</p>
  <p>得住诸佛功德处？　云何如大铁围山，</p>
  <p>是中都无恚恨心，　而能降伏诸外道？</p>
  <p>云何无碍如虚空？　云何复得心自在？</p>
  <p>云何如日复如月？　云何同炬亦如灯？</p>
  <p>云何为众作光明？　云何复须观三昧？</p>
  <p>云何解脱诸烦恼？　云何能度生死岸？</p>
  <p>云何发心苦轮中，　独超三界无与等？</p>
  <p>云何波利质多树，　大人相好妙庄严？</p>
  <p>云何如彼优昙华，　勇健雄猛不出世？</p>
  <p>云何施药不望报，　良医救苦调御师，</p>
  <p>能除众生诸热病，　安住净戒得清凉？</p>
  <p>云何当得如法宝，　无量功德度彼岸？</p>
  <p>云何甚深微妙法，　犹蜜甜味妙无加？</p>
  <p>云何得此师子音，　能令众生无怖畏？</p>
  <p>云何等益如父母，　得彼深乐不思议？</p>
  <p>云何能得妙辩才，　行于菩提大名称？</p>
  <p>云何说彼最胜道？　云何而得无碍智？</p>
  <p>云何于义能巧便？　云何妙知诸法相？</p>
  <p>云何分别名句身？　云何世法及出世？</p>
  <p>云何正念与正行？　云何知足具思惟？</p>
  <p>云何多闻如大海？　云何叹佛真实德？</p>
  <p>云何说彼诸众生，　生死根本如实际？</p>
  <p>云何诸法无差别，　犹如大海同一碱？</p>
  <p>云何如山定无动，　不退转心如门闑？</p>
  <p>云何一心无余业，　但求无上大菩提？</p>
  <p>云何具足诸威仪，　身相端严见者喜？</p>
  <p>云何常生大姓家，　亦受法王大福聚？</p>
  <p>云何得彼无量辩，　所有言论世莫思？</p>
  <p>云何字句义深微，　我今请问护世者？</p>
  <p>云何无上难得胜，　亲近真辩无遗忘？</p>
  <p>云何同义称根性，　若问不问斯相应？</p>
  <p>云何未证具梵音，　其声清婉甚微妙，</p>
  <p>迦陵频伽声可爱，　大智雄猛声远闻？</p>
  <p>云何师子大龙音，　更得深重牛王吼？</p>
  <p>云何世尊得弦乐，　具足种种诸器声？</p>
  <p>云何获彼甜味音，　而常演说众欣乐？</p>
  <p>云何功德音无毁，　其出如风若震雷？</p>
  <p>云何多种譬喻音，　能宣甚深诸言说？</p>
  <p>云何所出善语言？　云何诸法不忘失？</p>
  <p>云何有中获宿命？　彼诸神通云何修？</p>
  <p>云何修行无疲倦，　遍知一切诸善法？</p>
  <p>如是诸法不思议，　自然轮转遍十方，</p>
  <p>世尊我皆无复疑，　是故今问归依处。”</p>
  <p>尔时，不空见菩萨摩诃萨，殷勤郑重如是问已，即以神力身升虚空，于虚空中自然化作天宝华盖，庄严微妙七宝所成，谓金、银、琉璃、玻瓈、玛瑙、砗磲、真珠，具如是等种种宝饰。彼宝盖中雨种种华，而彼众华右绕三匝住佛顶上，即彼华中以偈叹曰：</p>
  <p>“归命丈夫大调御，　无上正觉两足尊，</p>
  <p>一切世间天人辈，　宁有可以比类者？</p>
  <p>长夜黑暗诸众生，　愚痴颠倒堕邪道，</p>
  <p>极尊明智世间眼，　能令还复平正路。</p>
  <p>失于清白法种子，　众生烦恼内烧心，</p>
  <p>胜尊犹如世父母，　能令安止白法处。</p>
  <p>遗丧善法深利人，　后世方将可怖畏，</p>
  <p>最尊成就大慈行，　为诸众生真导师。</p>
  <p>一切众生无善利，　无有覆护无救者，</p>
  <p>希有大悲教世师，　世尊真为作救护。”</p>
  <p>尔时，华中说是偈已，彼华方至如来足上，须臾即飞遍往三千大千世界，遍诸佛前施散供养。彼宝盖中复出栴檀末团大如车轮，至如来身忽然不现。而彼栴檀香气微妙，充满三千大千世界，所有众生得闻此香，皆悉受于上妙快乐，犹如菩萨入第四禅。</p>
  <p>尔时，不空见菩萨摩诃萨，示现如是神通事已，即白佛言：“世尊，是诸菩萨摩诃萨等，云何当得如斯智慧？所谓大智慧、速疾智慧、机捷智慧、猛利智慧、无相智慧、巧入智慧、甚深智慧、广普智慧、无畏智慧、圆满智慧。云何复得不可算数不可称量诸妙善根？所谓心如金刚，善根穿彻一切法故；心如迦邻提衣，柔软善根能作业故；心如大海，善根摄诸戒聚故；心如平石，善根住持一切事业故；心如山王，善根发生一切善法故；心如大地，善根负持众生事业故；得心不随他行，善根远离非法教诲故；得心善修行，善根一切法安住故；得不坏信善根，于诸如来所行之处不疑惑故；住一世界自然遍见十方诸佛，亦闻彼佛宣说妙法；复见菩萨声闻大众，又睹佛刹清净庄严受用等事悉无疑故；乃至摄受决定善根，于一切时自利利他故。</p>
  <p>“世尊，如我今者实为自利，复欲利益诸众生故，请问如来也。世尊，我今复为弘广众生净信心故，请问如来也。世尊，我今复为彼诸菩萨摩诃萨辈，具足圆满不思议善根故，请问如来也。世尊，我复为斯被大精进弘誓铠甲诸大菩萨摩诃萨故，请问如来也。世尊，有诸菩萨摩诃萨辈，于生死中发大精进，为一切众生而亦不取众生之相，然是菩萨摩诃萨虽于生死烦恼中，长夜度脱一切众生，而实不住生死烦恼想。世尊，我为如是诸众生故，请问如来也。世尊，有诸菩萨摩诃萨等，行慈悲时于诸众生都无嗔恨，设诸众生诃责骂辱楚挞挝打种种苦迫，如是菩萨于众生所终无报答，乃至不起嫌心不失本愿，无异分别及余思惟一心修行大慈大悲。世尊，我为如是住于大乘诸菩萨故，请问如来也。世尊，有诸菩萨摩诃萨辈，为众生故欲舍己乐及诸乐具，欲受一切炽然大苦，发如斯念：‘我当云何令一切众生得最胜乐，令一切众生得大法明？’世尊，彼诸菩萨如是念时，凡所有物若内若外，无不施者，无不益者，无不饶者。世尊，我为如斯诸菩萨故，请问如来也。世尊，有诸菩萨摩诃萨辈，被著如是精进铠时，发如斯念：‘我今当应为一一众生，于恒河沙劫住大地狱受诸苦恼，犹入出息不以为苦，亦不退没菩提之心。’世尊，我复为是诸菩萨故，请问如来也。世尊，有诸菩萨摩诃萨辈，被著如是精进铠已，发如斯念：‘我今当为一切众生，执诸事业厮役服勤，种种承事不以为苦。于是或为奴婢，或为仆隶，或为傧从，或为弟子，我应如是乃至为作种种眷属成熟众生。’世尊，我复为是诸菩萨故，请问如来也。世尊，有诸菩萨摩诃萨辈，为一切众生故，发大勇猛修诸苦行，舍身手足头目髓脑，或时节节支解其形，析骨消髓不以为苦，无有休懈，方更炽然于阿耨多罗三藐三菩提事。世尊，我为如斯诸菩萨故，请世尊耳！”</p>
  <p>尔时，不空见菩萨摩诃萨，如是问已，为重宣此义，以偈颂曰：</p>
  <p>“我问天师诸胜智，　大智彼等云何成？</p>
  <p>云何速智及捷疾，　利智聪明能通达？</p>
  <p>何因得彼甚深智，　尽无边智为我宣，</p>
  <p>弘广普遍一切智，　是为最胜求菩提？</p>
  <p>云何当得无怖畏，　具足善巧为我说？</p>
  <p>云何而得金刚心，　一切法中无疑惑？</p>
  <p>云何得是柔软心，　戒行清明净如海？</p>
  <p>云何如山不动转，　菩提决定愿庄严？</p>
  <p>云何行行不随他，　于义明了得安住？</p>
  <p>云何而得不坏信，　诸佛所作无复疑？</p>
  <p>云何得彼生念智，　住于一界现十方，</p>
  <p>遍睹诸佛及闻法，　并大集众亦明了？</p>
  <p>其身不离于一刹，　而能供养十方尊，</p>
  <p>妙华众香及涂香，　诸余众具难可说。</p>
  <p>心住此刹无他缘，　身现十方无量土，</p>
  <p>亲承奉事彼诸佛，　悉由神通力无边。</p>
  <p>无请我今为行慈，　住于惭愧修行者，</p>
  <p>不自利己常益他，　为斯我请大名称。</p>
  <p>诸有发心求佛智，　善根成熟不思议，</p>
  <p>如是三昧云何修？　我故为彼问无著。</p>
  <p>被此忍铠为众生，　我要当拔诸重苦，</p>
  <p>彼等已离众生想，　为斯故问正觉真。</p>
  <p>彼辈常住平等心，　观察众生无异想，</p>
  <p>常能成就慈悲者，　我为彼故问如来。</p>
  <p>是中应行何等法，　速得如是不思议，</p>
  <p>所得功德无有边？　我为彼故请调御。</p>
  <p>被弘誓铠勇猛人，　为一众生恒沙劫，</p>
  <p>大地狱中受焰苦，　善哉安乐诸众生。</p>
  <p>彼等无睡亦无疲，　内外诸物无不施，</p>
  <p>如是摄受众生者，　我今为彼同普观。</p>
  <p>呵责毁辱及捶骂，　身受煎迫众事苦，</p>
  <p>为他奴婢及仆隶，　皆由斯辈请世尊。</p>
  <p>无量百千数亿头，　有来求索皆能舍，</p>
  <p>当舍头时极欢喜，　为求无上妙菩提。</p>
  <p>为诸众生而更舍，　手足及以身余肢，</p>
  <p>救解失道众生类，　除拨生死还正路。</p>
  <p>又施妻妾及男女，　七宝珠玉及金银，</p>
  <p>亦舍上妙众器具，　我为彼故问如来。</p>
  <p>舍身命财无厌倦，　长夜听说不疲劳，</p>
  <p>心常寂灭行头陀，　我以彼故问正觉。</p>
  <p>真实妙语恒系心，　粗鄙恶言闻即离，</p>
  <p>而于他所无嫌恨，　我缘彼故咨自在。</p>
  <p>常以慈心观众生，　其犹父母爱一子，</p>
  <p>而于怨亲行平等，　故我为彼请人王。</p>
  <p>现有如斯诸功德，　然我今日以宣陈，</p>
  <p>其或未具诸众等，　我亦为是咨问佛。</p>
  <p>世尊我今有善根，　初发问时便克获，</p>
  <p>藉此菩萨诸功德，　速证寂静三昧王。”</p>
</body></html>