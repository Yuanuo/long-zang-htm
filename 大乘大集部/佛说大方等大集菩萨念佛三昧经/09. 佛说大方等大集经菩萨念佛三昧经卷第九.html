<!DOCTYPE html>
<html>
<head>
  <meta charset="utf-8"/>
  <meta name="author" content="达磨笈多/隋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>佛说大方等大集经菩萨念佛三昧经卷第九</title>
</head>
<body>
  <h1 class="head">佛说大方等大集经菩萨念佛三昧经卷第九</h1>
  <h2>神通品之余</h2>
  <p>“‘云何惭愧？所谓常惭于人，亦愧自身住于一切不善法中，常行惭愧，成就惭愧，远离不善，念求善事身荷重担，种性清净无所亏犯。’时彼善观作王比丘，既从彼佛闻教诲已住于惭愧，为灭一切不善法故，勤求精进及以意欲，一心回向住诸善法，又令满足更广思惟不令忘失，专精摄心住于正观深入法界。如是比丘观法界时，不见一法增，不见一法减。彼既观法无增减已，彼当如是见一切法无有去来，彼当如是见一切法无得无丧，彼当如是见一切法无有生灭，彼当如是见一切法无有差别，彼当如是见一切法无有异，彼当如是见一切法因缘生，彼当如是见一切法犹如梦想，彼当如是见一切法犹如阳焰，彼当如是见一切法犹如镜像，彼当如是见一切法犹如形影，彼当如是见一切法犹如声响，彼当如是见一切法犹如幻化，彼当如是见一切法无有胜负，彼当如是见一切法本无优劣，彼当如是见一切法不可成就，彼当如是见一切法本来不生，彼当如是见一切法无有生处，彼当如是观一切法皆悉平等。不空见，彼既能作如是观已，亦即能作如是修行，不久便能得是三昧。不空见，而彼善观作王比丘得此三昧已，即能成就无碍辩才，说诸法义无有穷尽。又彼善观作王比丘，即于尔时过六十亿百千那由他劫已，然后得成阿耨多罗三藐三菩提。不空见，汝今于此犹有疑心，我为汝释令得除断。不空见，当知彼时善观作王，舍四天下五欲众具，与彼八万四千亿那由他臣民大众，于彼鸯耆佛世尊所，同时出家剃除须发，精勤修道者，非谓异人，汝亦不应更作他观。何以故？不空见，当知彼时善观作王比丘，今彼莲华上如来是也。又于尔时善观作王，舍四天下一切乐具，与八万四千亿那由他臣民大众，鸯耆佛所出家修道住惭愧行，正观诸法一心思惟，未几即便证此三昧也。</p>
  <p>“复次，不空见，以是因缘，我于今者殷勤郑重，为汝宣说此三昧门所作功德甚深广大不可思议！当知非彼不能广种胜妙善根诸众生辈而得听闻，而能读诵受持修行，乃至为他解说义理。复次，不空见，若有诸善男子、善女人，但能耳闻此三昧者，当知彼诸善男子、善女人辈，终非薄福种少善根也，亦非一如来所种诸善根也，亦非二三四五诸如来所种诸善根也，亦非一十、二十、三十、四十、五十，乃至非一百诸如来所种诸善根也，亦非二百、三百乃至千万亿诸如来所种诸善根也，如是乃至亦非于无量亿百千那由他，乃至亦非于无量阿僧祇，及过无量阿僧祇尔许诸如来所，种诸善根厚集功德，而获闻此宝三昧王名字少分！何况当能书写披读，赞诵受持，思量义趣，如法修行，为多人众分别解释也！复次，不空见，若彼一切善男子、善女人辈，但得耳闻此菩萨念佛三昧门者，应知彼善男子、善女人，非是薄福种少善根者。当知彼诸善男子、善女人等，即是具足菩萨乘者。何以故？不空见，若人得闻此三昧王，当知彼辈依其次第，自然证成阿耨多罗三藐三菩提，唯除一切诸漏尽者。”</p>
  <p>尔时，不空见菩萨白佛言：“大德世尊，所住行阿耨多罗三藐三菩提。大德世尊，彼等常证此三昧王耶？”</p>
  <p>彼佛报言：“不空见，汝见如是，彼等亦证此三昧王也。复次，不空见，譬如有药名曰真正，若以其药用涂军鼓，于斗阵时以椎击打，假彼阵中有为毒箭刀槊所伤，彼药力故皆即平复安隐无患。如是，不空见，若有善男子、善女人，但能耳闻此三昧王名字少分者，彼等以此三昧名声威力，皆当得成阿耨多罗三藐三菩提，唯除漏尽身证之人。复次，不空见，譬如须弥山王四宝所成，若诸众生至其所者即同其色。何以故？以彼山威光皆同一色。如是，不空见，若彼善男子、善女人，耳暂闻此宝三昧名，彼等皆以三昧名声威德力故，自然速成阿耨多罗三藐三菩提，唯除漏尽正位诸富伽罗。何以故？不空见，以此三昧有不思议胜功能故。复次，不空见，譬如一切大河陂池及以诸流，皆入大海同一碱味，悉由大海德力弘故。如是，不空见，彼诸善男子、善女人，但能耳闻此三昧名，假令不读不诵，不受不持，不修不习，不为他转，不为他说，亦复不能广分别释，然彼诸善男子、善女人，皆当次第成就阿耨多罗三藐三菩提。何以故？以此三昧名声胜故，威德力故。</p>
  <p>“复次，不空见，若有诸善男子、善女人，诚言时、善说时，但能诚言及与善说，诸佛法门必定当得，开示兴显能广利益诸世间者，是名诚言，是名善说。不空见，若彼善男子、善女人能得正言及善说者，必定当得无量无边过阿僧祇不可思议大功德聚，何况彼能善说于此菩萨念佛三昧法门所获功德聚也！不空见，假使无量无边恒河沙菩萨摩诃萨，复经无量无边过恒河沙劫数，修行布施无暂休废，我若说是所得功德不可思议。今更为汝广分别说，若复有一菩萨摩诃萨能听受斯念佛三昧，若读诵、若受持、若少分修行、若少分论说，所得功德望前布施，不可喻比，不可称量，不可计校，不可算数，不可宣说，何况有能具足听受修行，演说是功德聚而可校量耶！”</p>
  <p>尔时，世尊为重明此义，以偈颂曰：</p>
  <p>“我念往昔无量劫，　有佛世尊鸯耆罗，</p>
  <p>一切世间所归依，　具大慈悲演妙法。</p>
  <p>于彼所见无不知，　过去未来悉明了，</p>
  <p>亦能通达现在事，　等见幽微斯觉察。</p>
  <p>诸佛智慧难思议，　怜愍众生故为说，</p>
  <p>愚痴众生苦煎迫，　观彼一切兴悲心。</p>
  <p>时彼如来有如是，　九十九亿声闻众，</p>
  <p>咸具自在有生尽，　悉共围绕正法王。</p>
  <p>彼城东北有园林，　具足庄严名无畏，</p>
  <p>如来大仙住于此，　兼彼亿众阿罗汉。</p>
  <p>彼善观作转轮王，　严备宝驾自出城，</p>
  <p>无量臣民众围绕，　一切众生皆爱乐。</p>
  <p>王睹世尊心寂静，　身口清净诸根调，</p>
  <p>具足胜妙诸威仪，　彼善观王转增敬。</p>
  <p>王便往诣彼佛所，　头面顶礼世尊足，</p>
  <p>启口请佛受其供，　世尊许纳故默然。</p>
  <p>王以如来许受故，　即敕城内诸臣民：</p>
  <p>‘今宜具办微妙供，　吾欲奉献鸯耆佛。’</p>
  <p>众事既严王亲告：‘唯愿哀愍照此时，</p>
  <p>大师世尊及圣僧，　受我今日微末饭。’</p>
  <p>鸯耆如来赴王请，　大功德聚广现神，</p>
  <p>遂作无量千亿光，　普照十方诸佛土。</p>
  <p>彼一一光出无量，　百千亿数大莲华，</p>
  <p>微妙鲜明人喜乐，　为发众生诸善本。</p>
  <p>汝不空见知诸华，　各出化诸如来形，</p>
  <p>意念现前人瞻仰，　十方同说如斯法：</p>
  <p>诸行无常亦实苦，　复说无我极羸劣，</p>
  <p>终是破坏不坚牢，　孰云智者生贪乐？</p>
  <p>诸行焚烧如猛火，　炎赫烗炽甚难当！</p>
  <p>鸯耆世尊如如宣，　佛为众生发深厌。</p>
  <p>诸天睹斯大神通，　百千乐音俱时作，</p>
  <p>香华自然而雨下，　异哉希有难思议。</p>
  <p>彼王见佛神变故，　设诸供事不可量，</p>
  <p>此四天下可重尊，　投弃五欲如脱履，</p>
  <p>佛前释发服袈裟，　便尔请问微妙定：</p>
  <p>‘当住何等胜法已，　丈夫能入三昧门？’</p>
  <p>鸯耆世尊如是说：‘住于二法善思惟，</p>
  <p>当自证此微妙禅，　得不思议最上乐。’</p>
  <p>王蒙彼佛诚实言，　深心欢喜触斯定，</p>
  <p>常念菩提奉诸佛，　即受尊号上莲华。</p>
  <p>若能信受如来语，　于是经典无复疑，</p>
  <p>入佛境界深法门，　自然得入此三昧。</p>
  <p>若闻实际不惊疑，　于法亦无我人想，</p>
  <p>勤念奢摩毗婆舍，　如是深思触胜禅。</p>
  <p>住于惭愧及恭敬，　常应修习诸正勤，</p>
  <p>知已恶现生耻心，　证三昧王岂能久？</p>
  <p>恒观诸法不见增，　亦自弗知诸法减，</p>
  <p>见一切法如虚空，　菩萨智人通达此。</p>
  <p>诸法非兴复非丧，　本性清净常湛然，</p>
  <p>知一切法同睡梦，　如是见者逮三昧。</p>
  <p>于彼不作差别相，　本不见灭亦无生，</p>
  <p>犹如阳焰及镜像，　能如是见得三昧。</p>
  <p>法相平等无高卑，　亦无存亡及优劣，</p>
  <p>如彼声影与幻化，　如是见人证三昧。</p>
  <p>诸法寂然无胜负，　不见外相及内心，</p>
  <p>无有成就复无名，　如是见者证三昧。</p>
  <p>比丘如是专精观，　初中后夜常思惟，</p>
  <p>顶受尊教于佛所，　不久当证此三昧。</p>
  <p>彼当证此三昧时，　已于菩提无缺减，</p>
  <p>亦见十方一切佛，　供养功德大众生。</p>
  <p>过是六十亿百千，　那由他劫修诸行，</p>
  <p>承事无量诸佛已，　然后证彼大菩提。</p>
  <p>汝不空见今应知，　尔时彼王其谁是？</p>
  <p>智人不当生异见，　莲华上佛即善观。</p>
  <p>我今教诫于汝辈，　一切世间诸天人，</p>
  <p>若欲究竟诸法源，　当念速净此三昧。</p>
  <p>彼必大集功德聚，　不可算数难称量，</p>
  <p>欲得妙乐不思议，　要先净修此三昧。</p>
  <p>若欲尽见一切佛，　现在未来及十方，</p>
  <p>或复求转妙法轮，　亦先修习此三昧。</p>
  <p>若欲圆满诸妙相，　具足众好上庄严，</p>
  <p>及求转生清净家，　必先受持此三昧。</p>
  <p>汝不空见诸众生，　即欲远离诸恶道，</p>
  <p>悉欲知于下生者，　应常赞诵此三昧。</p>
  <p>彼非供养于一佛，　亦非二三及四五，</p>
  <p>乃至亿数那由他，　方得闻斯胜三昧。</p>
  <p>彼供诸佛过僧祇，　为证无上大菩提，</p>
  <p>及众所欲皆悉得，　乃得闻此胜三昧。</p>
  <p>彼供无量百数佛，　过去久种诸善根，</p>
  <p>常生欢喜尊敬心，　方得说此胜三昧。</p>
  <p>彼事无量千数佛，　天中胜天能放光，</p>
  <p>精勤修习无懈倦，　尔乃赞诵三昧经。</p>
  <p>彼见无量亿数佛，　无边净光若日轮，</p>
  <p>厚习一切诸善根，　然始得闻妙三昧。</p>
  <p>又如世间攻战场，　其中多有被毒害，</p>
  <p>彼或遇闻药鼓音，　众毒消除得安乐。</p>
  <p>若人说此三昧时，　其或得闻胜定者，</p>
  <p>三昧威力证菩提，　非彼漏尽正位人。</p>
  <p>彼定功德等须弥，　若人证时无异相，</p>
  <p>其或能往到山所，　即同其色难别知。</p>
  <p>若人得闻三昧声，　诸定中胜犹如海，</p>
  <p>由斯三昧威德力，　彼证菩提不复疑。</p>
  <p>亦如众流归大海，　大河小河及陂池，</p>
  <p>等同一味难别知，　彼亦如是无异相。</p>
  <p>若人闻此三昧时，　即念十方一切佛，</p>
  <p>三昧威力登正觉，　非彼身证富伽罗。</p>
  <p>若诸菩萨唯修檀，　过于无边恒沙劫，</p>
  <p>供养十方一切佛，　下及法界诸众生。</p>
  <p>如是旷劫行布施，　所获功德虽言多，</p>
  <p>犹不及说妙定门，　起一念慈被一切。</p>
  <p>三昧善思如慈母，　光显圣德难度量，</p>
  <p>智人若能一心求，　当速成佛具自在。”</p>
  <h2>说修习三昧品第十四之一</h2>
  <p>尔时，不空见菩萨摩诃萨白佛言：“世尊，菩萨摩诃萨具足几法当能入斯念佛三昧耶？”</p>
  <p>佛告不空见菩萨言：“不空见，若诸菩萨摩诃萨具足三法，即能入此念佛三昧。何等为三？一者、具足不贪善根，二者、具足不嗔善根，三者、具足不痴善根。若能具足三善根已，即得成就六波罗蜜。而彼菩萨摩诃萨，以能住彼不贪善根故，而常行施具足成就檀波罗蜜，所生常得家产丰饶财宝具足，所须便至永离贫穷，有大威德，有大势力，其心弘广无复狭劣，自然摄彼贪不善根，以能具足诸福德故，众生见者莫不尊敬，凡所言说人皆信行，不用多功获此三昧，速疾成就阿耨多罗三藐三菩提。又彼菩萨以于一切世间天人诸众生所，无有嗔恚忿恨之心故，故能具足不嗔善根，而常住彼尸波罗蜜、羼提波罗蜜；能具足满忍波罗蜜已，或逢骂詈谤毁、楚挞挝捶、割截手足、挑髓破脑一切诸苦竞来迫切，不怒不恨，不恚不嗔，于是除灭嗔不善根，起大慈心遍覆一切众生界已，所生不离诸佛世尊，梦寤常安，天神卫护，刀仗不害，毒不能中，火不能烧，水不能溺，常足饮食、汤药、衣服、卧具种种众物，一切世间天人众生见者赞美，不久即能证此三昧，当能速成阿耨多罗三藐三菩提。又彼菩萨以能具足无痴善根故，长夜修习奢摩他、毗婆舍那，具足方便善能断除痴不善根，成就微妙甚深智慧，于一切法了了分明，诸异论门无有挂碍，若他问难辩释无疑。不空见，是为菩萨摩诃萨具足三法证此三昧，当能速成阿耨多罗三藐三菩提。</p>
  <p>“复次，不空见，菩萨摩诃萨复有三法能入三昧，复能速成阿耨多罗三藐三菩提。何等为三？一者、观一切行无常如实知，二者、观一切行苦如实知，三者、观一切法无我如实知。菩萨若能如是观已，不久即能入此三昧。不空见，是为菩萨摩诃萨具足三法能证三昧，亦速成就阿耨多罗三藐三菩提。</p>
  <p>“复次，不空见，菩萨摩诃萨复有三法能入三昧，亦能速证阿耨多罗三藐三菩提。何等为三？一者、如来现在修诸供养，若灭度后或时供养诸佛舍利，或以种种上妙香华及以华鬘、涂香、末香、烧众名香、燃灯、幡盖、宝幢、音乐等，若自供养或复教他，常发誓愿：‘愿我所生以此供养行愿善根，令我速得念佛三昧，亦当证成阿耨多罗三藐三菩提。’二者、若佛现在及入涅槃，赞说如来真实功德，若戒、若定、若智慧、若解脱、若解脱知见、若威仪、若神通、若辩才、若无诤、若慈悲若喜舍，及余世尊诸功德法皆常赞说，亦发誓愿：‘愿我从今赞叹诸佛所获福聚所得功德，藉此善根当令我得念佛三昧，复能速成无上道果。’不空见，是为菩萨摩诃萨成就三法能入三昧，亦能速成阿耨多罗三藐三菩提。</p>
  <p>“复次，不空见，菩萨摩诃萨复有三法，不久则能成就三昧，亦当速证阿耨多罗三藐三菩提。何等为三？一者、若诸菩萨摩诃萨，或从一切佛世尊所，闻此三昧真实功德，或时但闻三昧名字即自思念：‘如彼过去诸如来应等正觉，本行菩萨求菩提时，彼辈皆求如此三昧，是以闻此三昧即生随喜。我于今日为大菩提，亦应勤求如是三昧，成就具足大利益故，是故我今闻此三昧功德名字深生随喜。’是名具足第一随喜法也。二者、‘如彼未来一切诸如来应等正觉，为求菩提行菩萨时，修此三昧为大利益。是故我今闻此三昧亦生随喜。’是名第二具足随喜法也。三者、‘如今现在所有十方无量无边诸如来应等正觉现住世者，已度诸有已拔习根，断灭语言远离觉观，证甚深定具大慈悲，亦于往昔行菩萨时，闻此三昧皆生随喜。我今既获闻此三昧，何独不可起随喜乎？’如是念时深生随喜，是名具足第三随喜法也。不空见，是为菩萨摩诃萨具足成就三种随喜，所获功德及诸善根，愿与众生同证三昧，亦速成就阿耨多罗三藐三菩提。</p>
  <p>“复次，不空见，若复诸善男子、善女人辈，于此三昧生随喜时，所得功德真实广大，无量无边难可称说。我今为汝引诸譬喻，开示少分令汝知耳！不空见，如此三千大千世界，其间所有诸恒河沙，若人取彼诸恒河沙聚置一处，然后于彼大沙聚中，取一一沙末为微尘；然后将此沙之一尘，过恒河沙世界，更复过彼无量无边阿僧祇不可思议不可称不可量恒河沙等世界已，然后方乃置一微尘，如是次第一切沙尘计诸世界悉皆布尽。不空见，汝意云何？假使彼世间人颇能少知世界数不？”</p>
  <p>不空见言：“无也，世尊。”</p>
  <p>“不空见，且置是事。假使世间聪明智慧第一算师尽其智力及以算术，颇能称量，颇能思察，复能数知世界数不？”</p>
  <p>不空见言：“无也，世尊。无也，世尊。今我所见唯有上座舍利弗，及彼不退转地诸菩萨摩诃萨辈，应少仿佛耳！”</p>
  <p>佛言：“不空见，若有善男子、善女人，以上尔所诸世界盛满七宝及余众具，持用供养一切众生。不空见，汝意云何？彼人如是供养行檀，所获功德宁为多不？”</p>
  <p>不空见言：“甚多，世尊。无量，世尊。”</p>
  <p>佛言：“不空见，我更语汝。彼善男子、善女人，虽能以上一切世界盛满七宝众具，供施一切众生功德虽广，然故不及前善男子、善女人等，闻此三昧宝王名字，发起三种随喜之心，誓愿回向阿耨多罗三藐三菩提所得功德。何以故？不空见，以彼三种由多闻生也，彼多闻从正说起故。不空见，由彼正说故，能生一切善根，即此三昧也。何等三昧能生一切善根？所谓即此菩萨念佛三昧也。又复能生一切善根，亦即正说。何等正说？谓正说时善说是也。以是义故，彼三种随喜所获功德，望布施福，不可称量，不可校比。</p>
  <p>“复次，不空见，我念往昔过于无量阿僧祇，复无量阿僧祇劫，尔时世界名动不动，彼界有佛，号曰宝山庄严如来、应供、等正遍知、明行足、善逝、世间解、无上士、调御丈夫、天人师、佛世尊，出兴于世，得大自在调伏一切，具足解脱永度彼岸，最上最妙最胜无比，能为众生作大归依，能与众生为大覆护，能治众生诸烦恼病，通达三世无不明了，以自证法为众生说，其所说法初中后善其义深远，其言巧妙纯一无杂，具足清白梵行之相，为诸众生常如是说。时彼宝山如来应等正觉，住一王城，城名伏怨，与三十亿那由他百千声闻大众皆是学人，当有所作，当有所断，当有所得，应受世间天人供养。不空见，时彼宝山如来从三昧起作如斯念：‘今我此三十亿那由他百千声闻皆是学人，所作未办，未到彼岸。我于今者应为此等如法而说，当令一切速得漏尽。’不空见，尔时彼宝山庄严佛，广现如是大神通事，令彼三千大千世界尽皆烟出猛焰炽然。不空见，尔时彼声闻众，睹彼如来广作如是大神通事，见已欢喜踊悦遍身。犹如比丘入第四禅，彼声闻众身心快乐亦复如是。</p>
  <p>“复次，不空见，尔时彼佛于静夜中显示如是神通事已，因即告彼声闻众言：‘汝诸比丘，应当观此三千大千世界满中烟出，又复猛火焰炽烔燃。诸比丘，一切诸行无常亦尔。诸比丘，一切诸行苦事亦尔。诸比丘，一切诸法无我我所，无有坚牢虚妄不真，可破可坏皆灭尽相。诸比丘，我今略说一切诸行，乃至一切放舍莫著，深生厌离自然解脱。’不空见，尔时彼三十亿那由他百千声闻众等，蒙彼如来说如是法、如是教诫，皆得漏尽通达诸法，于诸法中无有挂碍，善住诸法度诸疑网，于教师所听受法已，于诸法中了无所畏，发大声言：‘如是，婆伽婆。如是，世尊，诸行无常。如是，世尊，诸行是苦。如是，世尊，诸法暂住。如是，世尊，诸法破裂不可依止。如是，世尊，诸法炽然，犹如草木及以石壁。如是，世尊，一切诸行，乃至可放可舍可厌可脱。’不空见，时彼宝山庄严如来以如是神通、以如是说法、以如是教诏三种示现，化诸声闻众令入三解脱门谓空无相愿已。复有三十亿那由他百千诸菩萨众，皆当得成阿耨多罗三藐三菩提。不空见，尔时彼佛，为彼三十亿那由他百千诸菩萨众，说此三昧宝王，如是显示已，复为彼天人世间作利益故，经八万四千亿那由他百千岁，转正法轮已，然后于彼无余涅槃而般涅槃。”</p>
  <p>尔时，不空见菩萨摩诃萨白佛言：“世尊，彼宝山庄严如来现前教化几菩萨众？复佛灭度后法住几时耶？”</p>
  <p>佛告不空见菩萨摩诃萨言：“不空见，于此三千大千世界所有星宿其数可知，然彼宝山庄严如来应等正觉边际数量难可得知。而彼如来般涅槃后，正法住世满八十亿那由他百千年，像法住世二十亿岁。其后未几复有佛出，名曰慈行如来应等正觉，出现于世，寿命无量。其佛身量满一由旬，尔时众生身以量足长六拘卢舍。其莲华床大者高十三由旬，小者犹高六由旬遍满大地，所有众生往返周旋行住坐卧，皆各在于莲华之上。尔时世界名盛莲华，其地柔软犹如羊毳毛，众生触著如天妙衣，其色光泽状忉利天黄白之石。彼诸众生等受快乐，亦如他化自在天宫。彼诸众生欲度东海，瞬息之间便到彼岸，南西北海骏速亦然，彼诸众生凡所之从发心即至。而彼慈行如来初成佛时，其地广博尽四海边。时彼大地纵广正等，满八十亿那由他百千由旬。诸声闻众皆悉充满，诸阿罗汉多一坐食，唯除侍者阿难，及金刚密迹、阿斯多等。复有八十那由他诸大菩萨摩诃萨众，一切皆住不退转地。彼诸菩萨请问甚深妙定法门，而彼慈行如来为诸菩萨开发显示深法门时，慈行世尊唯出一音，即说斯偈：</p>
  <p>“‘若人方便求出家，　应当一心思妙法，</p>
  <p>彼必摧坏恶魔军，　犹如香象破草屋。</p>
  <p>谁求疾成大菩提，　应为世间常说法，</p>
  <p>而欲净斯最胜地，　此三昧乐则能为。’</p>
</body></html>