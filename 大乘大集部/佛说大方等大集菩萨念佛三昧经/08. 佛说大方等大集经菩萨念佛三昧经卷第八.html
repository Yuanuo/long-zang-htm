<!DOCTYPE html>
<html>
<head>
  <meta charset="utf-8"/>
  <meta name="author" content="达磨笈多/隋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>佛说大方等大集经菩萨念佛三昧经卷第八</title>
</head>
<body>
  <h1 class="head">佛说大方等大集经菩萨念佛三昧经卷第八</h1>
  <h2>思惟三昧品之余</h2>
  <p>尔时，不空见菩萨摩诃萨复白佛言：“世尊，菩萨摩诃萨当何证知舍离我见耶？”</p>
  <p>佛言：“不空见，若诸菩萨摩诃萨得证知时，无有住著则离我见。如是菩萨虽无住著，而能为彼一切世间天人众生作大利益。云何利益？所谓为大法明、燃大法炬、吹大法蠡、击大法鼓、奋大法鞀、乘大法船、设大法桥，方当欲渡一切众生出于生死四流瀑河，置于涅槃无为彼岸。即当观察是身本性，次当观身不净臭秽、腐烂痈脓、屎尿盈溢，是身无常不暂停住，破坏枯槁不可长久，诳惑小儿危脆不坚，犹水沫聚，户虫充满，筋骨相辅，空负而行无实用处。或经百年及百千岁，纵八万劫一切乐具守护长养，终归堕坏。此身长夜不离烦恼，不出颠倒，恒为诸恶鸟兽食啖，又亦常与地狱、饿鬼、畜生共行，生死往来受诸苦恼，或为奴隶种种苦事，常系于他不得自在，而彼所生，云何当能见苦、断集、证灭、修道？今我此身但是虚空，诳曜愚痴无一坚法，以是我今当应持此一切身分施诸众生。若有众生宝重己身，我当为彼放舍身命。若有众生须我精气，我当给与彼之精气。若有众生须我肉者，我当以肉供奉彼等。何以故？宁我先施令彼得食，无容不施使彼自食。今我以此净心布施所获善根，愿即灭除我见根本。而彼菩萨如是观时不著我见，灭我见已然后舍身，令众生用为惜命者弃舍命根，须精气者授以精气，须肉食者便以肉施。若有众生须其力用，即时为奴充彼驱策。</p>
  <p>“不空见，以是因缘，彼菩萨摩诃萨除舍我见，不住我见，证知我见，而能于此不牢固中求牢固身。不空见，譬如都城邑聚村落之中，多有童男或多童女，自舍出已至河岸边见水沫聚，以彼水沫更相嬉戏，所谓破坏水沫分段磨灭，令其消散无有遗余。而彼沫聚不作是念：‘谁于今日能分散我？’是沫虽坏无恼恨心。不空见，如是菩萨摩诃萨，自观己身无常破坏，如彼沫聚不可长久，当知是人得此三昧，疾成阿耨多罗三藐三菩提。”</p>
  <p>尔时，世尊为重明此义，以偈颂曰：</p>
  <p>“若能远离我见者，　一切无有住著处，</p>
  <p>为利世间天人故，　当证难见大菩提。</p>
  <p>彼若厌身诸不净，　痈疮所处脓血流，</p>
  <p>此身变坏不坚牢，　无常羸劣斯破法。</p>
  <p>暂住如幻无实体，　犹彼聚沫空无真，</p>
  <p>长夜养育终无宜，　鸟狗斯食最可恶。</p>
  <p>虽以众具供赡之，　是身会当归败灭，</p>
  <p>既不能得牢固法，　经无量劫唯有苦。</p>
  <p>地狱畜生饿鬼苦，　饥渴众恼恒炽然，</p>
  <p>世间催切超百罗，　初不觉知彼如实。</p>
  <p>我身今日自空虚，　不常之体须臾变，</p>
  <p>谓诸众生食肉者，　精气仆役我甘为。</p>
  <p>我思此时常发言，　其有食肉及精血，</p>
  <p>我为其故今放舍，　任从啖食我此身。</p>
  <p>当令一切宝身者，　悉得观我舍斯命，</p>
  <p>我今躯命不敢爱，　愿速成彼三摩提。</p>
  <p>犹如彼沫常破坏，　未曾起一嗔恨心，</p>
  <p>今我此身如沫团，　岂有生于嫌怨事？</p>
  <p>若能观身如水沫，　此人必定求菩提，</p>
  <p>非但得奉十方尊，　彼当速获胜三昧。”</p>
  <h2>示现微笑品第十二</h2>
  <p>尔时，世尊怡然微笑。诸佛世尊法如是故，即微笑时，世尊口放种种光明，所谓青、黄、赤、白、金色、玻瓈。其光远照上至梵宫，而复还下右绕三周入世尊顶。时，尊者阿难见斯事已，即从座起，整理衣服，右膝著地，合十指掌向佛世尊，以偈问曰：</p>
  <p>“最胜世尊非无因，　今现微笑当有以，</p>
  <p>世间调御应为说，　而复微笑何因缘？</p>
  <p>金刚色体百福身，　由证真如能利益，</p>
  <p>一切世间所归依，　今此微笑有何缘？</p>
  <p>世尊无上亦无比，　何处当有能超胜，</p>
  <p>功德备具无可毁，　今斯微笑有何缘？</p>
  <p>一切世间皆归趣，　调御丈夫今当宣，</p>
  <p>谁于今日获大利？　世尊无何微笑者？</p>
  <p>今日谁当受大位？　今日谁得真福聚？</p>
  <p>今日谁为安隐王，　能致世尊是微笑？</p>
  <p>一切世间所归依，　天人大师今应说，</p>
  <p>若闻佛尊斯妙音，　天人欢喜众圣赞。”</p>
  <p>尊者阿难设斯问已，于是世尊告阿难曰：“阿难，我当说是正念三昧法门义时，此大众中有三万人，远离尘垢得法眼净；复有八万亿百千那由他诸天子，远尘离垢得法眼净；复有三万比丘、比丘尼众得阿那含果；复有三万比丘、比丘尼、优婆塞、优婆夷得无生忍法；复有三万众生发阿耨多罗三藐三菩提心。此辈皆于星宿劫中成等正觉，此即前发菩提心者是也。复有九万亿那由他菩萨摩诃萨，安住菩提无有退转。此辈当来皆得成佛，彼诸世尊有四种号，或号光明，或号毗卢遮那，或号释迦牟尼，或名日月岁星。有如是等诸种名号，随其刹土出现于世。复有九十二亿百千那由他众生，但发声闻心，是辈未来皆证声闻果。”</p>
  <p>尔时，世尊知是事已，以净天眼过于人眼观察十方，见九十亿百千那由他诸佛世界，应作如是大利益故，更出殊大微妙之声，遍此三千大千世界咸得闻已，然后及彼诸佛国土，所有众生亦皆得闻。然后复从眉间白毫相中，放大光明名无边威。此光遍照十方佛国，令无量亿百千那由他众生得须陀洹果、斯陀含果、阿那含果、阿罗汉果。复有过于前数众生发阿耨多罗三藐三菩提心。彼等当来皆得不退转于阿耨多罗三藐三菩提，然后于彼十方国土皆得成佛，号曰难伏如来应供等正觉出现于世。</p>
  <p>尔时，世尊为重宣此义，以偈颂曰：</p>
  <p>“过百千数无减少，　三种三十复九十，</p>
  <p>如是一切见菩提，　彼为发心利益故。</p>
  <p>彼满十千诸众生，　复三万智得净眼，</p>
  <p>闻已正思等正觉，　解脱人身诸恶道。</p>
  <p>复过八亿那由他，　诸天获于圣净眼，</p>
  <p>以闻如来妙音故，　永灭恶趣无遗余。</p>
  <p>得忍三万亿由他，　发心即离三恶道，</p>
  <p>彼辈当来悉成佛，　其犹盛春草木敷。</p>
  <p>复有三万亿众生，　从座而起发大心，</p>
  <p>以此威德当成佛，　于大地上利世间。</p>
  <p>复有六万诸天子，　皆发无上菩提心，</p>
  <p>彼等斯同弥勒尊，　以修乐因证乐处。</p>
  <p>以是因缘天人师，　为斯广大故微笑，</p>
  <p>我已宣扬微笑旨，　阿难当知此笑缘。”</p>
  <h2>神通品第十三之一</h2>
  <p>尔时，不空见菩萨摩诃萨白佛言：“世尊，云何当知菩萨摩诃萨住于惭愧，远离于彼无惭愧已，然后当得此三昧耶？”</p>
  <p>尔时，佛告不空见菩萨言：“不空见，若有菩萨摩诃萨常行惭愧，而是菩萨行惭愧时，或能造作种种恶事，所谓身恶行时即生惭愧，口恶行时亦生惭愧，意恶行时亦生惭愧，起嫉妒心亦生惭愧，起懈怠心亦生惭愧，于诸如来所亦生惭愧，于大菩萨摩诃萨所亦生惭愧，于住菩萨乘诸众生所亦生惭愧，于声闻乘人所亦生惭愧，于辟支佛乘人所亦生惭愧，于人天所亦生惭愧。云何惭愧？所谓常愧于他，亦惭自身住于一切不善法中故常惭愧；住惭愧已，远离一切无惭无愧，除灭不善思惟善事，荷负重担体性清净，终无毁犯他不能谤，而是菩萨常能具足无毁身业，亦能具足无毁口业，亦能具足无毁意业；具足斯已，然后乃能住是三昧；住三昧已，常不远离见一切诸佛，常不远离听闻诸佛所说妙法，常不远离恭敬供养一切圣僧；具足如斯已，然后乃能疾成阿耨多罗三藐三菩提。</p>
  <p>“复次，不空见，我念往昔过无量无边阿僧祇劫，时有大劫名曰善来；于彼善来劫中，后有第三劫名曰宝炬。不空见，彼于劫中复有小劫名九庄严，于彼时中名多劫浊。复次有劫名曰千岁，彼中有转轮王，名善观作。而彼善观作王，宿植德本具大威德。不空见，时善观作王所居大城，名曰净华，妙香充满。其城东西广六十由旬，南北长七十由旬，墙壁周围有一千二百重。彼城身量纯以真金，众具庄严间用七宝。不空见，汝今欲知净华香城善观作王，果报众具庄严殊丽，如先所说无边精进王，善住大城无差异也。不空见，彼城北面有一内门，名曰华鬘门。外有园名曰无畏，其园纵广四十由旬，周匝皆有七宝树林而为围绕。有一大池，形量方广面十由旬，八功德水弥满其间，如忉利天镘陀吉尼池也。彼池四面周匝皆有宝多罗树，其金多罗树银为华果，银多罗树琉璃华果，如是乃至真珠多罗树金为华果，如善住城一等无异。</p>
  <p>“复次，不空见，当尔之时有佛世尊，号鸯耆罗娑如来、应供、等正觉、明行足、善逝、世间解、无上士、调御丈夫、天人师、佛世尊，出现于世。不空见，时彼鸯耆罗娑如来，处游居止无畏园中，与大比丘众九十九亿百千那由他人俱，前后围绕皆阿罗汉，诸漏已尽无复烦恼皆得自在，心善解脱，慧善解脱，所作已办捐舍重担，尽获己利不受后有，随顺正教达于彼岸。不空见，时彼鸯耆罗娑如来应供等正觉，于晨朝时著衣持钵，与九十九亿百千那由他声闻大众，左右围绕入净华香城。不空见，时彼善观作王知彼世尊晨朝入城，即自庄严乘大调象名曰乐手，与无量亿百千那由他众前后导从，自彼净华香城而出，为奉迎彼佛世尊故。不空见，时善观作王既遥见彼鸯耆世尊寻路而来，光仪端远状若金山，诸根寂静神志和穆，已达第一调柔彼岸，犹如大龙降伏一切，亦如大象所为自在，又如大池澄清映彻。如是见已，自乘而下进诣世尊，头面作礼右绕三周而启白言：‘唯愿世尊，受我明朝所设供养。’</p>
  <p>“复次，不空见，时彼鸯耆罗娑如来应供等正觉，闻善观作王如是请已，为诸众生作利益故默然受请。复次，不空见，时善观作王闻彼世尊许纳其请，即于斯夜速命厨官，严办众种上味美食，人间所有靡不毕具。于净华城平治道路，以诸香泥涂饰其地，所在街巷建立宝幢，妙善名幡处处罗布，兼列种种金宝器具。又用上妙牛头栴檀，以为香水洒散其地。复以种种末香、种种散华，上彻于佛而为供养。然后于彼如来应等正觉前，烧种种名香、积种种华鬘而为供养，又以种种歌颂赞叹偈句法言而为供养，又作种种上妙乐音及诸玩具而为供养。彼王如是作诸供养，然后奉献上妙饮食，供养世尊及比丘众。复次，不空见，尔时彼善观作王，广设如是微妙第一最上众具，满足供养鸯耆如来应供等正觉已，更于异时庄严大驾，躬自率彼无量千数诸众生等诣无畏园，至彼鸯耆如来应供等正觉所，顶礼尊足已而白佛言：‘世尊，今正是时，唯愿垂慈作所应作也。’</p>
  <p>“复次，不空见，时彼鸯耆罗娑如来闻善观作王殷勤请已，知诸众生堪受化故，于是为彼如所应作种种神通；现神通已，遂与九十九亿百千那由他诸阿罗汉等身升虚空；住虚空已，即放九十九亿百千那由他光明，照于东方无量世界；如是复放前数光明，照彼南方及以西、北、四维、上、下，周遍十方亦皆如是。彼一一方各有九十九亿百千那由他诸大光明，彼一一光皆各化作八十亿百千那由他等大莲华座，彼诸华座皆各有一化如来坐。诸如来形量长短乃至一切威仪多少，一如鸯耆罗娑如来应供等正觉无差别也。不空见，如彼变化诸佛世尊，各有无量亿那由他诸比丘众，前后围绕住虚空中。又亦各有化天帝释及化梵王，形量大小皆如今此无超胜梵天及大供养天帝释等无有异也。不空见，时彼鸯耆罗娑如来应供等正觉，示现如是神通事时，于须臾间一切诸天所有音乐不鼓自鸣，一切众具不作自现。不空见，时彼欲界诸天既睹鸯耆世尊示现如是大神变时，即以天栴檀、末香、沉水香、多伽罗香、多摩罗跋、牛头栴檀、黑沉水香等奉散佛上。复以种种妙华，所谓鸡娑罗华、大鸡娑罗华等，奉散于彼鸯耆罗娑如来应等正觉。</p>
  <p>“复次，不空见，尔时鸯耆世尊告彼善观作王言：‘大王，诸行无常。大王，诸行皆苦。大王，诸行无我。大王，诸行暂住不得久停。大王，诸行不坚是破坏法。大王，诸行炽然如猛火焰。大王，诸行深奥如大火坑。大王，乃至应当念舍诸行，当生深厌亦不可乐，当念远离终思解脱。’不空见，尔时善观作王，一心合掌恭敬向彼鸯耆如来，具领赞曰：‘如是，如是。大德修伽陀，大德婆伽婆，诸行无常。大德婆伽婆，诸行是苦，诸行无我。大德婆伽婆，诚如圣教，一切诸行皆应远离，亦须弃舍终当免脱。’不空见，尔时彼鸯耆罗娑如来，为彼善观作王，说如斯法，令其欢喜，令其专念，令其奉行；令欢喜已，令专念已，令奉行已，然令发阿耨多罗三藐三菩提心。</p>
  <p>“复次，不空见，尔时鸯耆罗娑如来，见善观作王闻法欢喜发菩提心，一切众生咸得益已，即与九十九亿百千那由他诸阿罗汉比丘大众，举身腾踊足步虚空出净华城，然后还下如常威仪，前后围绕入无畏园。不空见，时彼善观作王，既得亲睹鸯耆罗娑如来应等正觉广现如是神通事时，发菩提心更作誓曰：‘当令我等于未来世，悉获如是大神通慧，复当令我悉得如是统诸大众，复当令我于未来世悉得如是天人众前大师子吼，一如今日鸯耆如来应供等正觉无有异也。’不空见，时彼善观作王，见彼世尊鸯耆罗娑如来应供等正觉及诸大众乘空而返，王便严驾奉从世尊达本住所，然后乃还。</p>
  <p>“复次，不空见，后于异时，彼鸯耆如来应供等正觉，与诸大众次第而行，至善观王宫殿中已当铺而坐。诸比丘僧亦次第坐已，尔时彼善观作王及诸大臣，与其眷属各自围绕，城内人民及其眷属亦各围绕，又皆自持所有供食，各自手奉鸯耆世尊及诸弟子声闻大众。其食香美众味具足，随意奉上佛及众僧，一切啖食皆得充满。然后更以种种妙香、种种华鬘、种种衣服、种种珍宝、一切众具微妙音乐，供养恭敬已，即于是日呼召太子，加以天冠受以王位，弃四天下及诸眷属，深厌生死，请佛出家。即于鸯耆佛世尊所，剔除须发，法服著身。时有八万四千亿百千那由他人民，善根既淳熟故，亦深厌世从王出家。</p>
  <p>“复次，不空见，时彼善观作王既出家已，即于众中整理衣服，恭敬合掌，遂便请彼鸯耆如来应供等正觉言：‘世尊，云何菩萨修习思惟念佛三昧耶？菩萨摩诃萨云何证此念佛三昧，即得住于不退转地，速疾成就阿耨多罗三藐三菩提，现前成就诸功德法？’不空见，时彼善观作王比丘如是问已，彼鸯耆如来即便告彼王比丘言：‘善观作，汝应当知有二种法，菩萨摩诃萨具足修习，即便得此菩萨念佛三昧，能速成就阿耨多罗三藐三菩提。何等为二？一者、信诸如来不生违逆，二者、信佛所说不敢谤毁。作如斯念，是为诸佛广大境界不可思议。善观作，是为菩萨摩诃萨得此三昧，能速成就阿耨多罗三藐三菩提。善观作，复有二法，菩萨摩诃萨具足修习，能速成就阿耨多罗三藐三菩提。何等为二？一者、奢摩他，二者、毗婆舍那。善观作，是为菩萨摩诃萨具足修习得此三昧，能速成就阿耨多罗三藐三菩提。善观作，复有二法，菩萨摩诃萨具足修习得此三昧，能速成就阿耨多罗三藐三菩提。何等为二？一者、远离断见，二者、灭除常见。善观作，是为菩萨摩诃萨具足修习得此三昧，能速成就阿耨多罗三藐三菩提耶。善观作，复有二法，菩萨摩诃萨具足修习得此三昧，能速成就阿耨多罗三藐三菩提。何等为二？一者、住于羞惭，二者、修于耻愧。善观作，是为菩萨摩诃萨具足修习得此三昧，能速成就阿耨多罗三藐三菩提。’</p>
  <p>“复次，不空见，时彼如来如是说已，彼善观作王比丘，复白鸯耆罗娑如来言：‘世尊，云何菩萨摩诃萨住惭愧已，而能得斯念佛三昧耶？’尔时，鸯耆罗娑如来应等正觉，即告彼善观作比丘言：‘善观作，若诸菩萨摩诃萨于诸所作常行惭愧，谓起身恶行生惭愧心，起口恶行生惭愧心，起意恶行生惭愧心，起嫉妒时生惭愧心，起懈怠时生惭愧心，于诸佛所生惭愧心，于诸菩萨摩诃萨所生惭愧心，于住诸菩萨乘众生所生惭愧心，于诸声闻乘所生惭愧心，于诸辟支佛乘所生惭愧心，于诸天人所生惭愧心。</p>
</body></html>