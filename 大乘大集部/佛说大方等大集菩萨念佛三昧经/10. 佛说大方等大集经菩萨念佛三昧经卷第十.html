<!DOCTYPE html>
<html>
<head>
  <meta charset="utf-8"/>
  <meta name="author" content="达磨笈多/隋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>佛说大方等大集经菩萨念佛三昧经卷第十</title>
</head>
<body>
  <h1 class="head">佛说大方等大集经菩萨念佛三昧经卷第十</h1>
  <h2>说修习三昧品之余</h2>
  <p>“时，彼慈行如来大化将末，有一比丘名曰树王，广为众生说此三昧示教利喜。于彼如来应供等正觉灭度之后正法之际，有转轮王名曰天主，具足威德有大神通，七宝金轮正法治世。不空见，彼天主王所居大城，名曰因陀罗跋帝，纵广正等十二由旬。其城内外楼观台殿，皆以七宝杂色所成，复以金廊而覆城上。不空见，彼城四面各有三门，若说其城诸庄严事，如上所说精进力王善住大城，庄严华丽殊妙无差也。不空见，后于一时夜过半已，彼天主王睡犹未觉，有净居天下降王所令王梦见，即于梦中为王说此念佛三昧法门名字：‘大王，汝应求此念佛三昧。何以故？若诸菩萨摩诃萨能得成就此三昧者，常不远离诸佛世尊，亦于世间、出世间文字章句音名语言，皆悉明了具足辩才，自然速成阿耨多罗三藐三菩提。’不空见，时天主王梦见天已，即便觉寤白彼天言：‘诸天人辈，如是三昧谁能持者？’彼天报曰：‘大王，汝宁不闻耶？今有比丘名曰树王，现能受持如斯三昧，广为世间分别演说，利益一切人天大众。’</p>
  <p>“不空见，彼天主王当得闻此三昧名时，即能受持思惟观察，并亦诵念彼比丘名。过是夜已，即于晨朝，舍四天下金轮王位，亦复弃舍八十亿百千那由他后宫妃后女侍之属，又尽放弃五欲众具，斯皆为是三昧王故。王时复与九十六亿百千那由他众生，求彼比丘舍家出家。不空见，时彼树王比丘，与四部众天、龙、夜叉及人非人周匝围绕，复有九十亿欲界诸天左右听法。复有八十那由他诸菩萨众在前赞说是三昧王，分别解释显其义趣。彼天主王至其所已，即以众宝散比丘上，然后方始五体投地，一心顶礼彼比丘足。又以八十宝箱各容一斛，盛满金华奉散其上。复以天华，所谓优钵罗华、钵头摩华、拘物头华、分陀利华、曼陀罗华、摩诃曼陀罗华，用散其上。复以天诸妙香，所谓天沉水香、多伽罗香、多摩罗跋、牛头栴檀、黑沉水栴檀末香等，用散其上。广设如是众供具已，然后请为比丘弟子。即于是日，与九十六亿百千那由他臣佐民人在比丘前，剃除须发，服袈裟衣，厌世出家，皆为求此妙三昧故。是后其天主比丘，常得与彼九十六亿那由他百千眷属比丘，亲近供养恒河沙等诸佛世尊，亦皆为此胜三昧故。</p>
  <p>“不空见，尔时彼天主比丘，经八十四亿那由他百千岁，以种种众具供养事彼树王比丘求此三昧，读诵受持，如说修行，教诸弟子终不暂懈，又彼眷属比丘大众勇猛精进亦无倦心。不空见，彼天主比丘及其眷属，于树王法师生尊重心起诸佛想，闻说妙法一心受持，长夜精勤初不休息。彼树王比丘皆悉成就彼九十六亿百千比丘，行菩萨行住不退地，然后灭度。彼诸眷属皆亦命终。时复有佛，名阎浮幢如来应供等正觉出现于世，而彼天主比丘与诸眷属，而更于彼阎浮幢如来应供等正觉所，勤求咨问如此甚深三昧经典读诵受持，思惟其义，如说修行，为他解释，利益世间一切天人，为证无上大菩提故。又彼天主比丘为此无上胜三昧故，广分别说诸佛所宣甚深经典，过三千劫已然后作佛；又能教化无量大众，皆得成熟毕竟安住不退转地，悉受阿耨多罗三藐三菩提记。”</p>
  <p>佛告不空见：“汝今当知，尔时彼天主王者，岂异人乎？即今之最上行如来应供等正觉是也！是故汝今不应疑惑。</p>
  <p>“复次，不空见，汝当一心思惟观察此三昧王善根浅深功德少多，吾今为汝少分说耳！若彼世间无量无边亿那由他百千众生，但能耳闻此三昧名，当来必定成等正觉，何况此众菩萨摩诃萨，亲于我前或在我后，闻我广说此三昧王，若读诵、若受持、若思惟义、若修行、若能为他称扬广说也！不空见，若有菩萨摩诃萨住菩萨乘，闻此三昧经于心耳，彼亦不久必当成就阿耨多罗三藐三菩提。复有初住菩萨乘诸菩萨等，即便速证不退转地，于阿耨多罗三藐三菩提亦不为远。</p>
  <p>“复次，不空见，譬如夜分将尽，其日未出，东方明相始现之时，阎浮提人莫不欢喜。何以故？知彼日轮不久当现，广为世间作大照明，令阎浮人咸得睹见，若善若恶、净秽诸色得有所作。如是，不空见，若有善男子、善女人，若但能闻此念佛三昧经于耳者，彼辈不久尽得成于阿耨多罗三藐三菩提。是故汝等于此三昧，作决定心起不坏信，莫生异见，勿怀疑网。</p>
  <p>“复次，不空见，如劫将尽，彼第六日现世间时，如是一切三千大千世界大地尽皆烟出；烟既出已，当知不久第七日出，一切世界皆悉洞燃。如是，不空见，若有善男子、善女人，或已住彼菩萨乘中及未住者，若曾闻此念佛三昧经于耳者，或时读诵，或有受持，或思惟义，或如说行，乃至或能为他广说，彼等决定速得成就阿耨多罗三藐三菩提。</p>
  <p>“复次，不空见，如人穿井，若见湿土黏污手足，或时复见水泥杂和，智者当知去水不远。如是，不空见，若有善男子、善女人，闻此菩萨念佛三昧，正意受持，谛善思惟，分别义理，广为他人宣扬解释，当知彼诸善男子、善女人，不久自成阿耨多罗三藐三菩提。</p>
  <p>“复次，不空见，譬如有人吞金刚丸，当知是人不久必死。何以故？彼金刚丸不可消故。如是，不空见，若有善男子、善女人，但能听闻如是三昧，或复思惟，或常亲近，或亦修习，或能宣说，当知彼诸善男子、善女人，不久必成阿耨多罗三藐三菩提。何以故？此三昧者，即是过去、现在、未来三世一切诸如来应供等正觉，思惟修习清净成就真实金刚，无有虚伪不可破坏，复能教化诸菩萨辈令其安住，以诸菩萨必能安隐住于大乘故。</p>
  <p>“复次，不空见，譬如三十三天，见欢喜园皆生安乐。如是，不空见，彼一切菩萨摩诃萨，皆因闻此三昧名字故，能速成阿耨多罗三藐三菩提。以是三昧法门名字，往昔诸佛之所赞叹，为他广说释解理义，开发显示名味句身，具足圆满安住法界拥护摄持，诸大菩萨教化增长，令乐真道正直淳和常受安乐。不空见，以是因缘，汝应知此，若诸菩萨闻此三昧暂经心耳，如是诸善男子、善女人，不久当证阿耨多罗三藐三菩提。不空见，吾故语汝，汝当善知：若诸菩萨摩诃萨闻此甚深念佛三昧能受持者，彼等善男子、善女人，自然疾成阿耨多罗三藐三菩提。</p>
  <p>“复次，不空见，汝应受持如是三昧，常念为彼一切世间比丘、比丘尼、优婆塞、优婆夷，及诸国王、大臣、宰相、刹利、婆罗门、毗舍、首陀一切乞士，并余种种外道尼乾遮罗迦波利婆阇迦等颁宣广说。何以故？以此三昧大德威力，能令彼等速成阿耨多罗三藐三菩提故。</p>
  <p>“复次，不空见，若有善男子、善女人，净信敬心分明知此念佛三昧，过去诸佛之所赞叹，一切如来之所印可。如是知已，当即读诵，当即受持，当即修行，当即敷演，复应当作如是思惟：‘今此三昧为不思议大功德聚。’如是思已，当更信敬，当更尊重，当更深入，当更证知。所以者何？今此三昧，乃是一切诸佛之所说也，一切诸佛之所行处也，一切诸佛之所印可也，一切诸佛之正教也，一切诸佛之辩才也，一切诸佛之所觉也，一切诸佛之选择也，一切诸佛之所作也，一切诸佛之财宝也，一切诸佛之府库也，一切诸佛之伏藏也，一切诸佛之仓廪也，一切诸佛之印玺也，一切诸佛之舍利也，一切诸佛之体性也。不空见，若彼善男子、善女人等，能如是知即得无量无边善根。缘此功德，所生常处大刹利家、大婆罗门家，及余一切大威势家、大尊重家、大德天处，乃至当证阿耨多罗三藐三菩提。何以故？不空见，由此三昧具足能得不思议出世间果报聚故。不空见，彼善男子、善女人，若但耳闻此三昧名，当得无量无边福聚，亦复当作无量无边福行，然彼所得福聚善根，福行功德广大甚深，不可校计，不可算数，不可称量，不可得知。</p>
  <p>“复次，不空见，言粗若此义尚未明，我今为汝更引譬喻，令诸智者少分解之。不空见，若有菩萨摩诃萨专心信乐修行檀波罗蜜，日三时施，于日初分以神通力故即令七宝及余众具，充满于彼恒沙世界，还用奉上恒沙如来应供等正觉，及诸弟子声闻众等；如日初分如是行施，日中、后分行施亦然。日别如是三时行施，乃至经彼无量无边亿那由他恒河沙劫，而常行是无有休废，亦复求于阿耨多罗三藐三菩提。不空见，于意云何？彼菩萨摩诃萨能于如是长时行施，所获功德可谓多不？”</p>
  <p>不空见言：“甚多，世尊，无量无边，不可算数，不可称量，不可思议也！”</p>
  <p>时，佛复告不空见菩萨言：“不空见，吾更语汝，汝宜谛听。假彼菩萨摩诃萨如是修行檀波罗蜜，所种善根所获福聚实为广大，然犹不及斯善男子、善女人但能耳闻此三昧名，或时书写，或时读诵，或时信解如来所说深妙法门少功德也！不空见，然此善男子、善女人，但以闻名所获功德，尚超前福无量无边，不可称量，不可校比，何况彼善男子、善女人，具足得闻是三昧，能即书写、读诵受持、思惟义理，善能为诸人天大众宣扬广释也！不空见，汝今当知我但略说三昧功德，若欲广说此定善根，假经多劫终不能尽。</p>
  <h2>诸菩萨本行品第十五</h2>
  <p>尔时，不空见菩萨摩诃萨、善现菩萨摩诃萨、善喜光菩萨摩诃萨、无边见菩萨摩诃萨、无边庄严菩萨摩诃萨、无边幢菩萨摩诃萨、无边光明菩萨摩诃萨、无边称菩萨摩诃萨、无边禅菩萨摩诃萨、无边智菩萨摩诃萨、无边发王菩萨摩诃萨、无边自在王菩萨摩诃萨、思惟最胜无边菩萨摩诃萨、思惟一切法意菩萨摩诃萨、思惟虚空意菩萨摩诃萨、思惟无碍意菩萨摩诃萨、无边宝意菩萨摩诃萨、能灭一切怖畏菩萨摩诃萨、善净意菩萨摩诃萨，如是等菩萨摩诃萨为首，与九十亿那由他百千菩萨摩诃萨俱从座起，偏袒右肩，右膝著地，合掌恭敬而白佛言：“世尊，我等从佛闻是菩萨念佛三昧功德利益，我等要当躬自书写、读诵受持、思惟义理、广为他说，亦令他人如说修行。何以故？我等为欲摄受阿耨多罗三藐三菩提故。世尊，我等于此诸佛世尊所说三昧甚深经典，令诸众生闻已欢喜，我等亦当益其气力与其安乐。所以者何？彼等若能于是大乘修多罗中，次第修行闻已书写、读诵受持、分别思惟、广为他说，亦令他人分别解说，必得成就阿耨多罗三藐三菩提故。”</p>
  <p>尔时，世尊知诸菩萨摩诃萨等一心念求，遂便微笑。诸佛世尊法如是故，即微笑时，世尊面门放种种光，所谓金、银、琉璃、玻瓈、玛瑙、砗磲、真珠，如是一切诸宝光中，各皆复出无量百千异色光明，皆自世尊面门而出，遍游十方无量世界，上至梵宫还住佛顶，如天帝释建立宝幢，端直光华见者欢喜。时此三千大千世界，庄严壮丽微妙无比。</p>
  <p>尔时，彼诸菩萨摩诃萨众，见是神变庄严事已，咸皆惊叹：“奇哉希有世尊神通！”于是众中有一菩萨摩诃萨，名如意定智神通，即从座起正持威仪，合掌恭敬顶礼世尊已，用天沉水香、多伽罗香、多摩罗跋香、牛头栴檀、末栴檀等奉散佛上，复以天曼陀罗华、摩诃曼陀罗华、天优钵罗华、波头摩华、拘物头华、分陀利华、鸡娑罗华、摩诃鸡娑罗华等，供养世尊已，说偈赞曰：</p>
  <p>“世尊调御无伦匹，　金色相好具足人，</p>
  <p>光明威德遍十方，　状若林间开华树，</p>
  <p>妙行圆满智无边，　大威能为世间益，</p>
  <p>最胜方便愿演说，　今复微笑有何缘？</p>
  <p>世尊无等无边智，　挺超众类谁能加？</p>
  <p>无上威德今应宣，　何因今日复微笑？</p>
  <p>今此世界遍大千，　华敷尽若帝天树，</p>
  <p>一切众生皆欢喜，　今更微笑何所因？</p>
  <p>盲者能视聋得闻，　哑者得言蹇能步，</p>
  <p>狂乱失心获本念，　今复微笑何因缘？</p>
  <p>群兽喜跃悉鸣吼，　异鸟欢欣吐清音，</p>
  <p>众乐不鼓自然鸣，　今者何因复微笑？</p>
  <p>一切乐音同时作，　本非天人之所鼓，</p>
  <p>而令人天获安乐，　今更微笑何所缘？</p>
  <p>彼天观人明照此，　斯人今亦见彼天，</p>
  <p>天人交发希有心，　何缘今更现微笑？</p>
  <p>无上丈夫世依止，　大尊今日为我宣，</p>
  <p>若闻大慈怜笑者，　唯深庆幸岂能报！”</p>
  <p>尔时，世尊即为如意定智神通菩萨摩诃萨，宣说大士所有妙问，亦即宣彼恒沙诸如来应供等正觉名号，其偈词曰：</p>
  <p>“诸善男子等，　闻法王妙声，</p>
  <p>彼六十八千，　悉发菩提愿。</p>
  <p>亦于当来世，　正法毁坏时，</p>
  <p>世尊自护持，　如是深妙典。</p>
  <p>我闻大名称，　终无有厌倦，</p>
  <p>不思议法门，　诸佛之所说。</p>
  <p>汝听我今说，　斯诸菩萨众，</p>
  <p>非但一佛所，　发此诚敬心。</p>
  <p>我念往昔诸生处，　六十六亿那由他，</p>
  <p>尔时皆亦如斯起，　唯为护持此深法。</p>
  <p>又复过去前于兹，　无量恒沙诸佛所，</p>
  <p>于彼为首修虔敬，　最上妙法我护持。</p>
  <p>斯诸大士为法故，　能舍重命岂爱身，</p>
  <p>其何甘法不惮苦，　独为菩提无上证！</p>
  <p>不可思议恒沙数，　无量威德诸如来，</p>
  <p>彼时上首皆敬起，　亦唯爱乐斯法故。</p>
  <p>宝光火光大光佛，　电光普光不思议，</p>
  <p>斯辈三等摄持法，　为求菩提无上道。</p>
  <p>唯我神力能知汝，　果报今日皆明现，</p>
  <p>不空汝久发斯愿，　经昔无量百千生。</p>
  <p>汝于诸佛大师前，　不思议行悉圆满，</p>
  <p>常业歌赞两足尊，　苦行熏修诸大誓，</p>
  <p>由往积集胜因缘，　今获偈叹大法王。</p>
  <p>往昔世尊号善眼，　亦名火幢无边威，</p>
  <p>斯辈彼时为上首，　欲求无上正觉故。</p>
  <p>往昔有佛庄严王，　刹若他化天宫所，</p>
  <p>斯辈多是胜上士，　彼时已就大菩提。</p>
  <p>过去有佛名放光，　亦无边光无量相，</p>
  <p>斯辈于彼己为首，　初求如是妙三昧。</p>
  <p>大摩尼珠火光佛，　普光明聚调御师，</p>
  <p>彼时摄法为首起，　求于菩提安乐故。</p>
  <p>大光日光不思议，　无量精进无边定，</p>
  <p>于彼摄法上首起，　为求安乐菩提故。</p>
  <p>善华香佛及金华，　无漏如来无诤行，</p>
  <p>彼时皆为护法首，　为求如是上菩提。</p>
  <p>如是过去诸如来，　无边智尊两足尊，</p>
  <p>于彼三种摄持故，　祈愿最上佛菩提。</p>
  <p>八万丈夫通达士，　为证第一妙菩提，</p>
  <p>斯辈因是胜善根，　当来奉侍人中觉。</p>
  <p>所生常处尊胜家，　一切永除诸恶道，</p>
  <p>斯等集会为法朋，　终不远离世间觉。</p>
  <p>长违一切外论师，　亦舍一切邪智友，</p>
  <p>摄诸功德不可说，　此福要登以菩提。</p>
  <p>当来得值弥勒尊，　此辈尔时皆集会，</p>
  <p>于是三业持护法，　因此能成胜菩提。</p>
  <p>复于弥勒涅槃后，　有佛师子调御师，</p>
  <p>亦求彼法三业持，　因此得成等正觉。</p>
  <p>当来千佛无上尊，　即是贤劫众生导，</p>
  <p>斯等法师世恒说，　因证无碍妙色身。</p>
  <p>过是贤劫诸佛已，　复有正觉无量威，</p>
  <p>更有如来厥号贤，　及以世尊毗婆尸。</p>
  <p>贤与毗婆尸灭后，　复有佛出名娑罗，</p>
  <p>彼时智者皆摄持，　广设众具兴供养。</p>
  <p>娑罗世尊既涅槃，　有佛如来名观察，</p>
  <p>斯辈于彼求法故，　而复供养妙法王。</p>
  <p>观察如来涅槃已，　有佛世尊名遍见；</p>
  <p>遍见如来涅槃已，　有佛厥名莲华上；</p>
  <p>华上如来涅槃已，　有佛称号优钵罗，</p>
  <p>尔时诸智还求法，　承事供养两足尊。</p>
  <p>优钵罗佛涅槃已，　有佛世尊名曰华；</p>
  <p>彼华如来涅槃已，　有佛世尊号庄严；</p>
  <p>庄严如来涅槃已，　有佛世尊名胜智；</p>
  <p>斯辈于彼亦求法，　兴建供养无有边。</p>
  <p>胜智如来涅槃已，　有佛世尊名善见；</p>
  <p>善见如来涅槃已，　有佛世尊名善持；</p>
  <p>善持如来涅槃已，　有佛名曰具威仪；</p>
  <p>彼亦三种法摄持，　唯求证斯菩提道。</p>
  <p>具威仪佛涅槃已，　有佛世尊无量威；</p>
  <p>无量威佛涅槃已，　有佛世尊名胜王；</p>
  <p>胜王如来涅槃已，　有佛世尊名现前；</p>
  <p>现前如来涅槃已，　有佛世尊最炽王。</p>
  <p>尔时此等为法故，　广设供养不思议，</p>
  <p>如是未来诸世尊，　世间胜智超一切，</p>
  <p>于已身命无爱吝，　但为求证佛菩提，</p>
  <p>因藉如斯胜善根，　将来奉承胜威德。</p>
  <p>是佛人中最第一，　如彼调御阿弥陀，</p>
  <p>于彼殊胜世尊所，　即欲修证上菩提，</p>
  <p>为求法故常精勤，　当设无边妙供养。</p>
  <p>彼方所有诸世界，　远离衰恼除五尘，</p>
  <p>唯求法乐利群生，　供养忆数恒沙佛。</p>
  <p>当来成佛无边智，　能多利益灭众苦，</p>
  <p>为求安乐诸众生，　供养无量无边佛。</p>
  <p>当得成佛大名称，　彼刹庄严难思议，</p>
  <p>尽是众宝人乐观，　犹安乐国殊广大。</p>
  <p>多亿那由诸菩萨，　咸受佛记人中尊，</p>
  <p>以不思议诸佛智，　如是赞称大法王。</p>
  <p>我于今者为汝说，　一切大众诸天人，</p>
  <p>其有求于正觉真，　终自同彼如来证。</p>
  <p>若能愿乐胜菩提，　彼号上人蒙威护，</p>
  <p>诸天守卫及龙鬼，　鸠盘金鸟并夜叉。</p>
  <p>若欲祈愿成菩提，　心常乐修佛胜道，</p>
  <p>世尊哀愍如一子，　身金色力智多闻。”</p>
</body></html>