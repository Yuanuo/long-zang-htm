<!DOCTYPE html>
<html>
<head>
  <meta charset="utf-8"/>
  <meta name="author" content="那连提耶舍/高齐"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>大方等大集月藏经卷第二</title>
</head>
<body>
  <h1 class="head">大方等大集月藏经卷第二</h1>
  <h2>魔王波旬诣佛所品第二</h2>
  <p>尔时，复于魔王宫中，所有一切诸杂林树、果实华叶、衣冠璎珞庄严之物，皆悉变成半月而现，放大光明照魔王宫，内外明彻。琴瑟箜篌一切乐器，及非乐器宝庄严具，及余诸物，自然演出如是偈句：</p>
  <p>“世间无等大导师，　于诸法中最自在，</p>
  <p>今住佉罗帝迦山，　为众显示佛法海，</p>
  <p>开说一道清净法，　闻者必得胜菩提。</p>
  <p>波旬犷戾你不如，　令汝魔界悉空无，</p>
  <p>汝本曾作一邪善，　今得如是自在报，</p>
  <p>汝今法应当退落，　何不速去见导师？</p>
  <p>一切所来诸众生，　曾作邪善千亿数，</p>
  <p>福藏大众皆来集，　听受最上无病法。</p>
  <p>各各向佛心敬仰，　见尊导师修供养，</p>
  <p>以其净信灭烦恼，　更不重生于欲界。</p>
  <p>专信礼拜尊导师，　灭三界苦烦恼缚，</p>
  <p>亿世受于胜妙报，　速与三界为亲友。</p>
  <p>又于三界作法王，　说真实法度众生，</p>
  <p>一切诸法如水泡，　有为相现犹如幻。</p>
  <p>福报无常悉空无，　当疾舍离我见过，</p>
  <p>速发无上菩提心，　以此定受胜妙福。”</p>
  <p>尔时，魔王波旬及诸官属，见闻是已，惊怖战悚从床而堕，两手掩耳而作是言：“当观沙门作此幻惑，必夺我等诸魔势力，令诸色像悉成半月，复出如是种种音声。沙门瞿昙现大神力，尽摄欲界以为己有，可速击鼓，集诸大众皆到此处。”作是语已，于其宫中即便击鼓。击彼鼓时，于其鼓中，即出如是音声偈句：</p>
  <p>“诸法空寂风和合，　远离所依众色像，</p>
  <p>于作无用诳众生，　事相诈现犹如幻。</p>
  <p>和合因缘故成字，　如书虚空字不住，</p>
  <p>阴界空寂离众色，　无常义现不自实。</p>
  <p>声尘入于耳根门，　无常义现不暂停，</p>
  <p>其识如幻若分别，　显现无我不自在。</p>
  <p>眼根迅速故空寂，　是苦自性义相应，</p>
  <p>鼻根香尘与舌味，　身根及与一切触，</p>
  <p>心法并与无常俱，　迷惑众生无所觉。</p>
  <p>如是六境生诸苦，　能令失坏涅槃道，</p>
  <p>以是凡夫转五趣，　不能离缚得解脱。</p>
  <p>于诸境界除渴爱，　则能速到胜妙处，</p>
  <p>此心自性清净相，　观是了知菩提道。</p>
  <p>若己境界得自在，　则能悲愍一切众，</p>
  <p>于彼当得檀戒忍，　智慧功德自庄严，</p>
  <p>得最无上菩提智，　能度无量诸众生。”</p>
  <p>说此偈时，魔之宫殿，一切众生惊怖不安，男夫妇女、童男童女，迭共相唤，诣魔王所，住立其前。魔王以偈告彼众言：</p>
  <p>“汝等悉见此魔宫，　如是无量极丑恶，</p>
  <p>诸声不息生大苦，　定夺我等魔势力。</p>
  <p>沙门瞿昙作是声，　欲灭魔力境界事，</p>
  <p>可速往诣瞿昙所，　咸共赞叹而归依。”</p>
  <p>尔时，魔子名鸯瞿罗歇，即以偈颂而白父言。</p>
  <p>“我今严驾著铠甲，　将诸勇健斗战士，</p>
  <p>弓刀鉾槊及刀轮，　刀面鼓面诸兽面，</p>
  <p>魔军夜叉龙修罗，　及诸眷属满虚空，</p>
  <p>速诣恶心瞿昙所，　碎灭令彼如灰尘。”</p>
  <p>尔时，魔王说偈答言：</p>
  <p>“我从昔来于彼人，　曾作无量恶留难，</p>
  <p>汝亦应见菩提树，　瞿昙胜我及军众。</p>
  <p>如是我等数恼乱，　瞿昙常胜于我等，</p>
  <p>不见天龙阿修罗，　能动彼人一毛端。”</p>
  <p>尔时，复有魔之大臣，名珊卢遮那，而说偈言：</p>
  <p>“我等可速舍欲界，　但当自护己宫殿！</p>
  <p>瞿昙昔来未至此，　今来拒之莫听前！”</p>
  <p>尔时，魔王甚大忧愁，默然不答。复有大臣，名起怖畏，而说偈言：</p>
  <p>“唯有巧力可伏怨，　当以谄伪诈为亲，</p>
  <p>我等将众往诣彼，　诡诈而叹彼沙门。”</p>
  <p>复有大臣，名毗阐陀行，而说偈言：</p>
  <p>“昔此宫殿众盈满，　沙门侵夺今减少，</p>
  <p>已归彼者众甚多，　我等亦可往归依。”</p>
  <p>尔时，魔王闻其所说，即瞋彼臣，瞋已默然。复有大臣，名曰老智，而说偈言：</p>
  <p>“瞿昙力加诸宫殿，　出此种种异音声，</p>
  <p>我等若不疾诣彼，　沙门必速来到此！</p>
  <p>此处无人能遮护，　以力止彼瞿昙仙，</p>
  <p>我等宁可共一切，　速诣归彼大沙门。”</p>
  <p>尔时，于彼诸宫殿中，所居大众男夫妇女眷属大小，悉作一朋复作是言：“大王，今可将诸眷属速诣彼所，我等今当守护此诸城邑宫殿。”</p>
  <p>尔时，魔王即作是言：“如是，如是，我与他化自在天王及诸军众眷属大小往诣彼所，并与化天、兜率陀天、须夜摩天、释提桓因及其军众共诣彼所。复与毗沙门天王并诸军众，毗楼勒叉天王并鸠盘茶军众，提头赖吒天王并乾闼婆、紧那罗军众，毗楼博叉天王及诸龙众，往诣彼所。”</p>
  <p>作是语时，复有魔王辅佐大臣，名珊遮罗拏，白言：“大王，今者所有诸天宫殿皆悉空寂，欲界诸天及诸天女一切眷属，悉在瞿昙大沙门所听法而住。如是紧那罗、龙、鬼、夜叉、伽楼罗、鸠盘茶，悉在彼处种种供养沙门瞿昙，听受其法。”</p>
  <p>尔时，魔王自观察已，见诸欲界一切宫殿皆悉空寂，欲界之中所有诸天、人非人等，皆悉集在于瞿昙所而坐听法，唯有阿修罗未到于彼，而作是言：“我今当与诸阿修罗俱诣彼所，令其会众皆悉惑乱不得正信。勿使瞿昙教彼大众诸法如幻，不去不来，不合不散，不生不灭，令我欲界皆悉空寂！”复作是言：“我今当共诸阿修罗并及军众疾诣彼所，遮诸众生不令速得越度苦海到于彼岸，以沙门力速背死法，令我境界势力减少。我今速往遮护彼诸人非人等！”</p>
  <p>时，魔波旬即以魔之神通境界，念四阿修罗王及其军众一切眷属，速来集在须弥山顶，然后相将共下诣彼瞿昙沙门所，诈设美言谦下赞叹，示作归依求见因缘，当以方便令诸大众悉生怖畏断其正信，又不令彼于瞿昙所生其尊敬，以是令彼沙门瞿昙厌患于世速入涅槃。如是魔王，数数希望阿修罗众；然诸阿修罗，为佛神力之所加故，茫然不知魔之希望。其魔即时恶意于佛及一切阿修罗，便作是言：“观瞿昙一人于我境界，已得解脱不可追回。我于欲界悉得自在，此凡贱畜生阿修罗不受我教，我当为其作大衰恼，令彼速舍所治宫殿。然后我当以神通力，将诸眷属往见瞿昙。又复与诸大臣勇将、左右诸军、男夫妇女营从围绕，以第一最胜五音作乐调戏歌舞，一切衣服庄严之具，众宝香华、幢幡宝盖、音声和合令速严办，往见瞿昙。我今亦将夫人婇女及以男女大众围绕，以第一最胜魔之境界神通游戏五音和合，往见瞿昙。何以故？唯除瞿昙，诸余大众天、龙、乾闼婆、人及阿修罗等，世间大众悉令迷惑，当以坚牢欲网而罗网之，于生死大海不令速度，是故诣彼，余者留住守此宫殿。”</p>
  <p>时，魔波旬即将九百六十万频婆罗眷属、男夫妇女、童男童女、大臣左右，以魔境界神通加持，作第一最胜五音伎乐歌舞调戏，一切所有令人多喜生染著者悉具备之。时，魔波旬住彼诸宫告言：“悉出，往诣彼所。”而复合掌，说偈颂曰：</p>
  <p>“唯佛尽除诸烦恼，　唯佛能化诸世间，</p>
  <p>唯佛能燃正法灯，　三界中最我归依！”</p>
  <p>尔时，魔王既作如是魔之神通境界力已，从彼宫出以手散华，所散之华于四天下悉作华盖在空而住，于一切处悉雨种种宝种种华如云而下。</p>
  <p>当于尔时，世尊仍说住阿兰若第一义谛。佛告大众：“汝等一切守摄诸根，系心专念莫令驰散。此魔波旬，多将诸众歌舞调戏，五音作乐众伎和合，又与妇女眷属大小围绕而来。”</p>
  <p>尔时，魔王与诸眷属，寻即来到佉罗帝山牟尼诸仙所依住处。到佛所已，即于佛上虚空之中化七宝盖，纵广七由旬而覆佛顶，复以无价真珠璎珞严置佛上，复以种种众宝、华香、涂香、末香、天鬘、幢幡宝盖、金缕真珠、璎珞及五音伎乐，供养世尊，右绕三匝，而说偈言：</p>
  <p>“我今归命佛世尊，　从是终不起恶心，</p>
  <p>瞿昙心定容恕我，　我当守护佛正法！</p>
  <p>于世更无如世尊，　怜愍利益众生者，</p>
  <p>自得解脱令他得，　是故我归最胜尊。</p>
  <p>唯佛慈愍一切众，　已越生死烦恼山，</p>
  <p>常慈乐度诸众生，　今速归依汝世尊。</p>
  <p>能了有为及无为，　离二如莲不著水，</p>
  <p>积德梵行所依身，　是故我今归依佛。</p>
  <p>世无寂定无病法，　清净常胜伏烦恼，</p>
  <p>唯有正法及涅槃，　是故归依无等法。</p>
  <p>于世更无如僧众，　和合解脱八丈夫，</p>
  <p>能离一切烦恼缚，　是故归依大德僧。</p>
  <p>闲居静默常一食，　第一义心恒相应，</p>
  <p>慈悲愍念诸众生，　我亦归依于彼等。</p>
  <p>于三宝种作炽然，　护养所有佛声闻，</p>
  <p>我劝一切诸众生，　名衣上馔而供养。”</p>
  <p>尔时，会中诸来大众，若天、若人、乾闼婆等同声赞言：“善哉！善哉！”</p>
  <p>尔时，世尊告慧命憍陈如，而说偈言：</p>
  <p>“我已告汝声闻众，　所有相应求解脱，</p>
  <p>常乐所依四圣种，　以彼得满菩提道。</p>
  <p>如树果繁速自害，　竹芦结实亦如是，</p>
  <p>如骡怀妊自丧身，　无智求利亦复然。</p>
  <p>亦如盛夏恶雹雨，　伤害一切诸苗稼，</p>
  <p>如是贪求利养者，　必当速失胜菩提。</p>
  <p>又如诸树华开敷，　而复为火所焚烧，</p>
  <p>如是贪求利养者，　亦当退失菩提道。</p>
  <p>若有比丘得供养，　乐求利养坚著者，</p>
  <p>于世更无如此恶，　故令不得解脱道。</p>
  <p>如是贪求利养者，　既得道已还复失！”</p>
  <p>尔时，魔王闻说偈已，即自念言：“沙门瞿昙，知我虚伪诈现归依。”羞愧默然，退坐一面听法而住。魔诸妇女，诸根形貌容状光色，皆悉枯悴变成恶色，背偻跛躄，丑陋弊恶。所有男夫，都不复能歌舞调戏，五音作乐皆悉闭塞不能出声，却坐一面，听法而住。</p>
  <h2>诸阿修罗诣佛所品第三</h2>
  <p>尔时，月藏菩萨摩诃萨，为欲摄化诸众生故，说月幢月咒句之时，于彼四大阿修罗王所治之处，一切所有草木华果、众宝璎珞庄严之事，衣服卧具皆悉变成半月而现。彼等诸事迭相掁触出五音声，所有鼓贝箜篌筝笛具足作乐。彼等音中，亦复演出如是偈句：</p>
  <p>“唯佛化导以安隐，　并众住在佉罗山，</p>
  <p>于臭烦恼拔众生，　为其说法永断除。</p>
  <p>凡夫悉堕生死海，　烦恼驶河起波浪，</p>
  <p>三有更无哀愍者，　如牟尼尊慈善心。</p>
  <p>多众聚集一方所，　天人鸠盘龙夜叉，</p>
  <p>悉依佉罗帝山所，　于诸苦畏求解脱。</p>
  <p>我等俱时速诣彼，　为欲听闻正法故，</p>
  <p>魔王不久或来此，　而为我等作留难。</p>
  <p>一心听受胜妙法，　于彼净心得大福，</p>
  <p>以福长寿除诸怨，　于世常受威德乐。</p>
  <p>若以此福求解脱，　断诸烦恼得罗汉，</p>
  <p>及断诸缘作辟支，　亦能成佛具诸乐。</p>
  <p>如是当得无有疑，　是故速舍诸缘缚，</p>
  <p>一切当起清净心，　速到佛所修供养。</p>
  <p>从此贤劫初以来，　未有如是大众集，</p>
  <p>于后久远弥勒兴，　我等不得许时寿。”</p>
  <p>尔时，于彼四阿修罗城邑宫殿有如是事，以菩萨力庄严加持故，闻是句义皆生信心，各各于其城邑宫殿云集一处，共相谓言：“今当于此欲有何事？所以者何？我等昔来未曾见者今得见之，昔未闻者今得闻之，无人知者。”</p>
  <p>时，魔波旬从己宫下欲礼佛故而往散华，所散之华于四天下皆作华雨。当雨之时，于四阿修罗城邑宫殿，遍一切处皆悉变作最极臭秽，及恶烟尘、灰土蓬[火+孛]处处盈满，蚊虻蛇蝎、诸恶毒蝇亦复悉满，忧愁恼乱不可爱乐。当于尔时，诸阿修罗城邑宫殿皆悉黑闇，一切阿修罗男夫妇女、童男童女，悉怀最极忧愁恼乱不乐住彼，各于巷陌迭相云集，至己王所在前住立。阿修罗王，见诸衰害极增忧恼。毗摩质多罗阿修罗王，与诸眷属及所治处一切阿修罗男夫妇女、童男童女；波罗陀阿修罗王，跋持毗卢遮那阿修罗王，与诸眷属及所治处男夫妇女、童男童女，向罗睺罗阿修罗王所治城邑聚落宫殿。见彼如是诸恶恼乱蚊虻蛇蝎毒蝇等已，三阿修罗王俱至罗睺罗阿修罗王所，于前住立。毗摩质多阿修罗王，请问罗睺罗阿修罗王，而说偈言：</p>
  <p>“一切修罗诸宫殿，　犹如地狱等无异，</p>
  <p>热风暴起来至此，　一切状似火烧焚。</p>
  <p>所有树林诸果实，　悉皆堕落在于地，</p>
  <p>诸有莲华及浴池，　草苗众华悉枯竭。</p>
  <p>烟尘蓬[火+孛]于我等，　阿修罗城诸宫殿，</p>
  <p>及有蚊虻蚤恶蝇，　无量诸恶毒虫等。</p>
  <p>今闻如是众恶声，　众生多恼不喜乐，</p>
  <p>诸阿修罗受此苦，　悉为饥渴所逼恼。</p>
  <p>苦逼无所可归依，　一切惊怖心焦枯，</p>
  <p>生死畏等谁威力，　而不利益我天龙？</p>
  <p>以何方便令休息，　如是种种怖畏事？</p>
  <p>非是恶龙来至此，　降伏我等阿修罗？”</p>
  <p>尔时，罗睺罗阿修罗王，说偈答言：</p>
  <p>“阿修罗辈汝谛听，　我等昔日具安乐，</p>
  <p>五欲所须皆称意，　神通勇健有大力。</p>
  <p>所持弓刀及箭槊，　罥索矛[矛+赞]剑轮等，</p>
  <p>一切今当悉退落，　城邑巷陌尽茫然。</p>
  <p>男夫妇女先凶健，　颜色端正有势力，</p>
  <p>悉与诸天共齐等，　于今时中定当尽。</p>
  <p>命尽众生白法尽，　羞耻惭愧解心尽，</p>
  <p>及聪明人所知尽，　巧行与善圣智尽。</p>
  <p>苗稼及诸华药尽，　果味等尽诸戒尽，</p>
  <p>所欲称意音乐尽，　众宝衣服饮食尽。</p>
  <p>喜乐事尽人天尽，　夜叉乾闼修罗尽，</p>
  <p>婆罗门种刹利尽，　并诸毗舍首陀尽。</p>
  <p>唯共诸恶众生等，　非圣谄曲杀盗淫，</p>
  <p>妄语两舌绮恶口，　贪恚胆佞痴邪见。</p>
  <p>俭短增长及饥渴，　爱离怨会与捕猎，</p>
  <p>见他得利生嫉忌，　割截斩斫诸破坏。</p>
  <p>毒害刀槊剑轮增，　面目流泪忧悲苦，</p>
  <p>蚊虻恶风及烟尘，　斯等并来为触恼。</p>
  <p>地狱畜生与饿鬼，　是等境界大苦海，</p>
  <p>此非善行相应时，　念念退失于正见。</p>
  <p>白业之人恶事增，　如是众恶皆兴盛，</p>
  <p>是阿修罗尽时至，　唯无等乘能遮止。”</p>
  <p>尔时，波罗陀阿修罗王，白罗睺罗阿修罗王，说偈问言：</p>
  <p>“唯王为诸众生故，　常勤精进修诸法，</p>
  <p>具大福德神通力，　及以智慧庄严身，</p>
  <p>此是何力谁所作，　欲灭我等阿修罗？</p>
  <p>谁能救护于我等，　当礼敬彼而归依？”</p>
  <p>尔时，罗睺罗阿修罗王，说偈答言：</p>
  <p>“此非释梵天王力，　亦非自在那罗延，</p>
  <p>又非夜叉及龙神，　唯除魔王欲自在。</p>
  <p>昔恼诸龙亦如是，　大仙瞿昙为断除，</p>
  <p>我等礼彼瞿昙仙，　能施我等安乐故！”</p>
  <p>尔时，跋持毗卢遮那阿修罗王，以偈问言：</p>
  <p>“为是天人龙夜叉，　能施一切安乐者，</p>
  <p>彼何神通精进力，　为当方便造幻惑？</p>
  <p>于何法中得自在？　何谁能受彼教敕？</p>
  <p>为于魔力得解脱，　而得何力使其然？”</p>
  <p>尔时，罗睺罗阿修罗王，以偈答言：</p>
  <p>“昔见端正大沙门，　端坐菩提树阴影，</p>
  <p>魔将军众而诣彼，　以慈悲力速降伏。</p>
  <p>于彼得成胜菩提，　超过一切诸天众，</p>
  <p>具大慈悲入涅槃，　故能枯竭众苦海。</p>
  <p>此诸仙中最胜幢，　具足十力众生药，</p>
  <p>释梵自在修罗仙，　欲自在魔那罗延，</p>
  <p>悉礼于彼作归处！　是人能示众解脱，</p>
  <p>于诸一切三界中，　超胜所有诸天众，</p>
  <p>调伏寂静降诸根，　乐寂七圣财庄严，</p>
  <p>安住涅槃到彼岸，　悉能枯竭烦恼海。</p>
  <p>是故我等一切众，　悉归能灭诸苦者，</p>
  <p>皆持种种妙香华，　各各合掌而求请。”</p>
  <p>尔时，罗睺罗、毗摩质多罗、波罗陀、跋持毗卢遮那，四阿修罗王，及男夫妇女、童男童女，所有一切阿修罗众皆悉云集。有以烧香供养礼佛而求请者；有持种种杂色妙华，有持种种摩尼宝珠，有持种种幢幡宝盖、金缕真珠、璎珞、衣服，以用奉佛而求请者；有持种种筝瑟箜篌箫笛鼓吹五音作乐，供养礼拜求请佛者。罗睺罗阿修罗王，以己神通境界之力，大身游戏两手执持帝释毗楞伽摩尼宝鬘，头面礼拜遥奉世尊，说偈赞曰：</p>
  <p>“佛为众生乐，　久修诸苦行，</p>
  <p>怜愍一切众，　愿亦愍我等。</p>
  <p>忍辱如大地，　悲愍诸众生，</p>
  <p>休息诸浊恶，　愍覆于我等。</p>
  <p>佛度诸畏讫，　得于无上智，</p>
  <p>等心于众生，　愿愍阿修罗。</p>
  <p>佛以八圣船，　度脱苦众生，</p>
  <p>涅槃味充饱，　慈念阿修罗。</p>
  <p>佛于诸众生，　不耻恶种姓，</p>
  <p>一切如赤子，　是故归依佛。”</p>
  <p>尔时，毗摩质多罗阿修罗王，以两手捧持一切诸天登祚所著摩尼宝鬘，头面作礼以偈赞曰：</p>
  <p>“胜过天龙众，　修罗鸠盘茶，</p>
  <p>尽除诸烦恼，　心意所作恶。</p>
  <p>降伏业苦道，　而到于彼岸，</p>
  <p>远离于有想，　及无想众生。</p>
  <p>悲念众生故，　不入于涅槃，</p>
  <p>为诸众生故，　能忍一切苦。</p>
  <p>视于诸众生，　如母念一子，</p>
  <p>愿愍于此等，　苦处洒悲水。</p>
  <p>休息苦恼触，　烦恼水所溺，</p>
  <p>起发坚勇者，　愿救众生苦。</p>
  <p>念今苦苦至，　为魔力所坏，</p>
  <p>苦触阿修罗，　愿洒大悲水。</p>
  <p>众生若于佛，　起于瞋恶心，</p>
  <p>而不能动佛，　身心少分者。</p>
  <p>若彼所有乐，　境界身心事，</p>
  <p>佛常等慈悲，　于此更无异。</p>
  <p>唯佛于天人，　能施一切乐，</p>
  <p>我等为魔恼，　心孤无所依。</p>
  <p>无有余众生，　能灭于魔业，</p>
  <p>唯佛速除遣，　尽坏无有余。</p>
  <p>诸天龙证知，　夜叉阿修罗，</p>
  <p>如佛众生最，　能救一切苦。</p>
  <p>魔欲速灭我，　修罗诸宫殿，</p>
  <p>愿速放戒光，　施我满足乐。”</p>
  <p>尔时，波罗陀阿修罗王，两手捧持梵天光幢摩尼宝珠和合天鬘，头面作礼说偈赞曰：</p>
  <p>“流转狱所缚，　离诸一切乐，</p>
  <p>极恶大巨海，　没溺无所依。</p>
  <p>唯佛精勤行，　于三阿僧祇，</p>
  <p>自度到彼岸，　悉竭烦恼海。</p>
  <p>为诸众生故，　六年行苦行，</p>
  <p>而得无上智，　灭除彼烦恼。</p>
  <p>我等为魔娆，　无力受诸苦，</p>
  <p>愿除魔所加，　洗浴我等宫。</p>
  <p>此等僧祇众，　为诸苦所恼，</p>
  <p>愿救此诸苦，　当往见世尊。”</p>
  <p>尔时，跋持毗卢遮那阿修罗王，两手捧持梵天艳光摩尼宝鬘，头面作礼以偈赞曰：</p>
  <p>“今礼牟尼尊，　于法自在者，</p>
  <p>超过释梵王，　降魔及军众。</p>
  <p>超过日月光，　及与四天王，</p>
  <p>慈悲明日月，　普照诸众生。</p>
  <p>五日并出时，　海水悉枯竭，</p>
  <p>若供佛功德，　无能枯竭者。</p>
  <p>超度于三界，　而入无畏城，</p>
  <p>大悲覆众生，　诸苦悉除灭。</p>
  <p>等心诸众生，　如母视一子，</p>
  <p>我等忧翳障，　慈风愿吹散。</p>
  <p>更无余归依，　可救我等苦，</p>
  <p>如佛功德满，　莫舍修罗宫。”</p>
  <p>尔时，世尊以佛耳闻，以佛眼见诸阿修罗城邑宫殿，魔力所加，一切诸难皆悉周遍无有遗余俱受热恼：“愿乐求我荫覆救护，为归为趣，我当救护诸阿修罗，今正是时。”于时，世尊以大悲威势现一切乐，即入悲风光明三昧；三昧力故，令四阿修罗宫殿所有魔之神力所加苦事，一念之顷皆悉休息还复如故，亦如三十三天宫殿，于中即现第一妙乐可乐之事。</p>
  <p>彼诸阿修罗见已，踊跃心生欢喜，口眼皆悦熙怡微笑，皆作是言：“南无佛陀！南无佛陀！”作是语已，即以诸天胜妙宝鬘，向佛方所遥掷奉献。其罗睺罗阿修罗王所掷宝鬘即到佛所，于佛顶上空中而住。毗摩质多罗阿修罗王所掷宝鬘，亦到佛所于虚空中住右肩上。波罗陀阿修罗王所掷宝鬘，亦到佛所于虚空中住左肩上。跋持毗卢遮那阿修罗王所掷宝宝，亦到佛所住于佛前放光而照。其余所有诸阿修罗，复持种种众宝香华幢幡宝盖，及以金缕宝珠、天鬘真珠、璎珞、种种衣服、涂香、末香，彼等一切悉向世尊遥掷奉献而以供养。是时，于此佉罗帝山牟尼诸仙所依住处，雨种种华乃至末香如降暴雨。</p>
  <p>尔时，会中有菩萨摩诃萨，名求断疑，从座而起，偏袒右肩，合掌礼佛，以偈问曰：</p>
  <p>“大仙世尊无量智，　于先已雨如是雨，</p>
  <p>现诸神通变化瑞，　月藏菩萨来到此。</p>
  <p>今复雨于种种宝，　谁当复来到于此？</p>
  <p>为是大德诸菩萨？　为是他方诸佛使？”</p>
  <p>尔时，佛告求断疑菩萨摩诃萨言：“善男子，此是魔王波旬，于四阿修罗城邑宫殿，化作阴闇灰尘烟雾、蚊虻毒蝇及以种种毒蛇蜂蝎，于彼一切树林草木华果泉池皆悉枯涸。一切阿修罗苦困欲死，彼等向我一心归依合掌作礼，以种种华乃至末香，于彼阿修罗所住城邑，向我遥掷而作供养。罗睺罗阿修罗王所掷宝鬘，今我顶上者是也。毗摩质多罗阿修罗王所掷宝鬘，今我右肩者是也。波罗陀阿修罗王所掷宝鬘，在我左肩者是也。跋持毗卢遮那阿修罗王所掷宝鬘，今在我前者是也。”</p>
  <p>尔时，魔王波旬从座而起，向佛合掌，恭敬礼拜而作是言：“此诸阿修罗蒙佛恩福，我今亦令诸阿修罗还得具足饶益安乐。”</p>
  <p>佛告波旬：“汝今不须作如是言，我已令其充足安乐。我诸阿修罗城邑宫殿，转胜微妙，乐具悉有还复如故。何以故？彼等四大阿修罗王是我亲旧，如是其余所有一切阿修罗等，于我得信敬仰尊重心生希有，今当不久来至于此为听法故。”</p>
  <p>魔王波旬复生恶心而作是念：“我是一切欲界之中最胜自在，于诸众生能作苦乐。沙门是人，何能狡猾幻惑异端妖邪多语，敢共我竞而欲与我校量比并？释、梵、四王、摩醯首罗、那罗延天、转轮圣王，一切众生，无能与我校量比并作相违者。今此瞿昙，作幻诳惑一切众生，遍四天下地及虚空一切盈满，皆悉欲见瞿昙故来，今此下贱畜生之类诸阿修罗亦复蒙摄。我今当作魔之境界神通势力游戏所加，更作幻惑恼乱于彼沙门瞿昙，及以降伏诸来会众。”</p>
  <p>时，魔波旬观其眷属而说偈言：</p>
  <p>“诸魔各作念，　我常降伏怨，</p>
  <p>及恼此会众，　并禁阿修罗。”</p>
  <p>尔时，世尊而说偈言：</p>
  <p>“汝等见我力，　昔于菩提树，</p>
  <p>天神为证明，　我修真正法。</p>
  <p>随汝所有力，　恣汝当现之，</p>
  <p>若能恼我者，　我当作归依。”</p>
  <p>尔时，魔王波旬复增第一极重瞋恨，以一切魔力境界神通游戏所加，念于四方最热之风，令其一切诸来大众热风触恼而作降伏。于时，世尊即入摧伏魔力三昧，其三昧力，即于四方复起第一妙香凉风，触其身分皆受快乐。魔王波旬知是事已，复于佛前化大火聚。世尊即于彼处化作清凉大池，水涌上出。魔王见已，复于空中降雨大石。佛即变其所雨之石，悉令化作种种天华而雨其处。魔王波旬及与眷属，复以两手捉佉罗帝山，而欲速疾震动三千大千世界。佛复以此三千地界加作金刚，尚不能动乃至一尘，况能多也！魔王复以瞋怒之力，向阿修罗所住之方，放口嘘气成黑气云，令其城邑宫殿阴闇，使诸阿修罗重复迷惑不能去来。尔时，世尊即复变其所吹气云，令作种种天妙华云，尔时于彼四阿修罗城邑宫殿，复雨种种天华之雨。其华雨中演出百千微妙法门，所谓佛声、法声、僧声，檀那波罗蜜声乃至般若波罗蜜声，三善行声、三归依声、三律仪声、三不护声、三依止声、三种菩提声、三乘声、三修声、三种善根声、越度三界声、三受声、三解脱声、三示现声、四念处声、四正勤声、四如意足声、四不坏信声、四禅声、四梵住声、四摄声、四无碍智声、四无色定三摩跋提声、四圣谛声、五根声、五力声、五支三昧声、五解脱入声、显示六根声、六和敬声、六念声、六通声、七圣财声、七识住声、七觉分声、八圣道声、九次第定声、十圣处声、佛十力声、大慈声、大悲声、因缘生起声、心不可坏声、舍一切恶见声、不忘菩提心声、不退转声、忍声、三昧声、陀罗尼声、授记登祚声、无生忍声、苦行声、十地声、十八不共佛法声、到菩提声、转法轮声、不可坏佛声、舍声、厌声、解脱定声、灭声、成就众生声、摄受正法声、辩才声、无常声、苦声、无我声、空声、无所作声、寂静声、无生声、如声、实际声、入法界声，无众生、无命、无养育、无受者、如如、不生不灭、不常不断、不去不来、不住不行声，大神通变化声、加护三宝种声乃至大般涅槃声，地狱、畜生、饿鬼、人、天苦五阴重担声，数数流转生死与爱别离声，一切有为流转之狱如幻、芭蕉、水月、响声，信、念、精进、忍及智慧、十善业道护持声，出彼流转狱声，于彼华雨出是无量百千种声。彼诸音声，能令无量阿僧祇等阿修罗，于三宝中深得敬信，尊重归依生希有心，渴仰欲见释迦牟尼，及欲听法供奉众僧，极甚惊怖流转生死与爱别离，希望涅槃。</p>
  <p>彼诸一切阿修罗等俱发声言：“南无释迦牟尼如来！南无释迦牟尼如来！我等今往见于释迦牟尼如来，礼拜供养故，听法故，及供奉众僧故，为看大集故，为求无上菩提乘故，为退落魔幢故，为建立法幢故，为三宝种不断绝故，为听第一义圣谛法门故，为休息烦恼道苦道故，为断截魔缚故，为枯竭爱河故，为满法海故，为入智海故，为成熟众生海故，为供养诸佛海故，是故我等及诸眷属往诣佛所，不为恶魔于我等中更得自在，我等从今不复重遭如是之苦！”</p>
  <p>尔时，牟真邻陀阿修罗王，复作是言：“我今亦与妇妾宫人男女大小，诸阿修罗妇女眷属八万四千，一切皆悉著青衣服青色庄严，青伞、青盖、青幢、青幡、青车、青华、青色摩尼琴瑟箜篌、青宝、青鼓。我今将诸五音作乐歌舞调戏第一庄严，及将眷属而往见佛，恭敬礼拜听受妙法，供奉众僧故往诣佛所。”</p>
  <p>尔时，须质多罗阿修罗王复作是言：“我今亦与妇妾宫人男女眷属九十九百千阿修罗妇女，一切皆著黄衣庄严，乃至供奉众僧故往诣佛所。”</p>
  <p>尔时，睒婆罗阿修罗王复作是言：“我今亦与妇妾宫人男女眷属百千亿阿修罗妇女，一切皆悉著绀色衣璎珞庄严，乃至供奉众僧往诣佛所。”</p>
  <p>尔时，跋持毗卢遮那阿修罗王复作是言：“我今亦与妇妾宫人男女眷属九十九频婆罗阿修罗妇女，一切悉著朱色衣服璎珞庄严，乃至往诣佛所。”</p>
  <p>尔时，毗摩质多罗阿修罗王复作是言：“我今亦与妇妾宫人男女眷属九十九恶初矣尼百千阿修罗妇女，一切悉著玻瓈色衣璎珞庄严，乃至往诣佛所。”</p>
  <p>尔时，罗睺罗阿修罗王复作是言：“我今亦与夫人婇女男女眷属，及土田主、附庸王并及长者、臣将左右、城邑聚落所有人众，如恒河沙等阿修罗妇女，一切悉著玛瑙色衣璎珞庄严。复持玛瑙色衣，及与幢幡宝盖、金缕真珠、璎珞、摩尼宝珠、香华、涂香及所乘车，皆悉同是玛瑙之色。并以鼓角琴瑟箜篌箫笛伎乐，如是等事皆玛瑙色。相与作乐歌舞戏笑，最胜庄严在于虚空，为欲见佛礼拜供养，及为听法供奉众僧故，往诣佛所。”如前所说，皆悉严备彼诸色相，第一微妙希有未有，昔来未闻如是等大庄严事，从彼阿修罗所居处出住在空中。</p>
  <p>尔时，毗摩质多罗阿修罗王，及与眷属五音作乐歌舞戏笑，诣罗睺罗阿修罗王于前而引。</p>
  <p>尔时，波罗陀阿修罗王，及与眷属皆大严持，到罗睺罗阿修罗王右厢而引。</p>
  <p>尔时，跋持毗卢遮那阿修罗王，并与眷属亦复如是具大庄严，到罗睺罗阿修罗王左厢而引。</p>
  <p>尔时，睒婆罗阿修罗王，及与眷属亦悉严持，诣罗睺罗阿修罗王于后而引。</p>
  <p>尔时，牟真邻陀阿修罗王，及与眷属亦大严驾，到罗睺罗阿修罗王在上而引。</p>
  <p>尔时，须质多罗阿修罗王，及与眷属如是庄严，亦到罗睺罗阿修罗王在下而引。</p>
  <p>尔时，于中罗睺罗阿修罗王及与眷属，如是色相以大庄严，五音伎乐一时俱作，歌舞戏笑音声和合而诣佛所。复以两手持种种宝华天鬘涂香，向佛方所遥散奉献，到佉罗帝山上变作大云空中而住。其佉罗帝山牟尼诸仙所依住处，雨种种宝种种华、种种天鬘、种种涂香。</p>
  <p>尔时，会中有诸众生作如是念：“欲有何事？是何等力先作此瑞？”</p>
  <p>尔时，世尊告慧命耶舍言：“汝等比丘当自正念，系心而住勿得散乱。”世尊复告慧命耶舍：“汝等比丘当以精勤系念而住，勿得散乱！若能精勤系念不散，则能休息烦恼之道及除苦道，能住第一义谛，能满六波罗蜜，不久得成阿耨多罗三藐三菩提。此是诸阿修罗及与一切眷属妓女而今欲来，并作五音妓乐和合而作庄严，为礼拜我供养听法。是故汝等，勿得散乱，系念而住。”</p>
  <p>尔时，一切阿修罗及与眷属，寻即来到佉罗帝山，到已即时右绕其山，三匝讫已，将诸眷属诣世尊所。</p>
  <p>尔时，罗睺罗阿修罗王，向世尊头面作礼，右绕三匝，于前住立，持梵天髻上光明艳色摩尼宝珠置于佛前，复用种种宝华、末香、幢幡宝盖及以金缕真珠、璎珞，复以种种歌舞作乐而用供养，合掌向佛说偈赞曰：</p>
  <p>“心调士中最，　能施一切乐，</p>
  <p>法灯常法施，　增长法智慧。</p>
  <p>世尊燃法炬，　天人皆悉知，</p>
  <p>了达希望法，　安住涅槃道。</p>
  <p>唯佛荫诸众，　如盖覆一切，</p>
  <p>摧伏诸阴魔，　死魔烦恼魔。</p>
  <p>降魔及军众，　并及恶心意，</p>
  <p>稽首于世尊，　勇健愍诸有。</p>
  <p>是魔极恶心，　常行诸恶事，</p>
  <p>此是彼戏笑，　欲得众生苦。</p>
  <p>此诸修罗宫，　苦云悉弥覆，</p>
  <p>佛即起悲心，　触我诸修罗。</p>
  <p>佛为众生故，　修诸苦行讫，</p>
  <p>多劫修檀戒，　行忍及智慧。</p>
  <p>世尊更不作，　诸余恶行事，</p>
  <p>佛以如是事，　足令我得乐。</p>
  <p>唯佛精进士，　三界无等双，</p>
  <p>离诸烦恼缚，　解脱于三有。</p>
  <p>佛仍于众生，　慈悲而常转，</p>
  <p>礼佛不动山，　慈心正安住。”</p>
  <p>尔时，毗摩质多阿修罗王及与眷属，头面接足礼拜世尊，右绕三匝，佛前住立，即以千斤阎浮檀金置于佛前，复以日爱宝摩尼珠置在佛上，如是种种宝、种种香华乃至种种歌舞伎乐而作供养，合掌恭敬说偈赞曰：</p>
  <p>“释梵大自在，　轮王那罗延，</p>
  <p>护世及波旬，　悉无如是力。</p>
  <p>天龙夜叉等，　人及阿修罗，</p>
  <p>亦无如世尊，　慈悲大势力。</p>
  <p>唯佛众生最，　如地不瞋喜，</p>
  <p>能忍一切恶，　并作恶业者。</p>
  <p>等视诸众生，　如母爱其子，</p>
  <p>心平于一切，　是故礼佛足。</p>
  <p>愿护此一法，　勿使魔更来，</p>
  <p>不令彼得胜，　作此恶恼害。</p>
  <p>一切恶瞋怒，　及以最极恶，</p>
  <p>实语愿说咒，　降伏诸魔军。</p>
  <p>如人身无病，　不求诸医师，</p>
  <p>如是阿修罗，　无事不想佛。</p>
  <p>我今甚欢喜，　来诣于佛所，</p>
  <p>愿说清净法，　令到菩提道。</p>
  <p>显示诸贤圣，　寂定如虚空，</p>
  <p>远离于诸恶，　及离我我所。</p>
  <p>速知于实际，　能除诸烦恼，</p>
  <p>速断一切缚，　得知最上道。”</p>
  <p>尔时，波罗陀阿修罗王及与眷属，顶礼佛足右绕三匝，持众杂色种种宝树，状如波吒罗七宝之树置于佛后，种种宝叶华果、金缕真珠、璎珞、天生宝鬘、天璎衣服、指印环玔、宝盖幢幡、手璎珞、脚璎珞、臂璎珞宝庄严具，于佛头上空中垂下，乃至种种歌舞作乐而供养佛，一心合掌说偈赞曰：</p>
  <p>“众生常为彼，　烦恼火所烧，</p>
  <p>求乐恒不得，　不遇施乐者，</p>
  <p>一切住恶道；　唯佛众生药，</p>
  <p>安住解脱道，　能救一切苦。</p>
  <p>唯佛赏人主，　三有中更无，</p>
  <p>愍进智慧水，　众德满如海。</p>
  <p>为盲失道者，　安住于正路，</p>
  <p>导引诸众生，　住胜涅槃道。</p>
  <p>凡夫饥无厌，　唯佛能充饱，</p>
  <p>常为烦恼溺，　唯佛能救拔。</p>
  <p>遭溺之病苦，　苦逼失其念，</p>
  <p>如此苦苦者，　导师为亲救。</p>
  <p>恶心众生等，　龙鬼诸罗刹，</p>
  <p>见佛得正念，　安住大悲心。</p>
  <p>唯佛于三界，　能作救护者，</p>
  <p>我等已孤独，　悉为众苦溺。</p>
  <p>我等皆一心，　一切乐法住，</p>
  <p>愿说最上义，　令我得菩提。</p>
  <p>以得于佛眼，　最上诸佛智，</p>
  <p>速伏诸魔怨，　愿降正法雨。”</p>
  <p>尔时，跋持毗卢遮那阿修罗王将诸眷属，顶礼佛足右绕三匝，于佛右左积阎浮檀金，复以种种宝、种种华、种种末香、宝盖幢幡，及以金缕真珠、璎珞、歌舞作乐，合掌供养说偈赞曰：</p>
  <p>“福田福德水，　福种福德牙，</p>
  <p>福树福德枝，　福条福德叶，</p>
  <p>福华福味果，　最上福味浆，</p>
  <p>福色福阴影，　福德子成就，</p>
  <p>佛福善坚固，　福勇能伏他，</p>
  <p>福色勇健士，　福德不动山，</p>
  <p>福华覆盖土，　福药所依身，</p>
  <p>福山最上顶，　放福智慧水，</p>
  <p>福德海甚深，　福德众生依，</p>
  <p>妙福众宝磺，　福味如巨海，</p>
  <p>福器盛甘露，　福愿皆盛满，</p>
  <p>福商恒将向，　无漏宝国土，</p>
  <p>我等众福尽，　是故归依佛！</p>
  <p>福德贤宝瓶，　愿愍施我等！”</p>
  <p>尔时，复有阿修罗仙，名一切菩提鬘，具有大福、大威德、大智慧、大苦行，以菩提心而作庄严，得五神通离诸尘垢，安住成就一切众生，常化一切阿修罗等堪受彼供，是诸阿修罗无上导师，与九万五千具足五通阿修罗仙，前后围绕来诣佛所顶礼佛足，以真金瓶盛八功德水，置于佛前并献宝杖。复与九万五千眷属各各执持异种宝盖，以奉世尊右绕三匝，合掌向佛说偈赞曰：</p>
  <p>“忍辱如大地，　忍水常盈满，</p>
  <p>安住于净忍，　宁心无所失。</p>
  <p>烦恼渴爱尽，　安处于信财，</p>
  <p>佛住慈悲心，　置众菩提道。</p>
  <p>说法犹如水，　若闻如是法，</p>
  <p>爱乐菩提心，　能成第一义。</p>
  <p>大悲愿调伏，　此诸下劣行，</p>
  <p>愿受我修罗，　所献众宝物。</p>
  <p>三界所有供，　弃舍不求染，</p>
  <p>唯佛无烦恼，　堪受世供养。</p>
  <p>佛以大菩提，　严三有众生，</p>
  <p>愿说第一义，　为得菩提故。</p>
  <p>我于拘留孙，　曾闻第一义，</p>
  <p>拘那含牟尼，　迦叶佛亦然。</p>
  <p>我以自愿力，　应现阿修罗，</p>
  <p>为化修罗故，　修行菩提道。</p>
  <p>闻法获德藏，　复能转示他，</p>
  <p>降魔恶徒党，　炽然正法朋。</p>
  <p>于此浊恶世，　难有功德人，</p>
  <p>现佛境界事，　是佛妙神力。”</p>
</body></html>