<!DOCTYPE html>
<html>
<head>
  <meta charset="utf-8"/>
  <meta name="author" content="那连提耶舍/高齐"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>大方等大集月藏经卷第七</title>
</head>
<body>
  <h1 class="head">大方等大集月藏经卷第七</h1>
  <h2>诸魔得敬信品第十</h2>
  <p>尔时，会中有一魔王，名曰岁星，即起合掌，向诸魔众而说偈言：</p>
  <p>“今此瞿昙仙，　大欲欺陵我！</p>
  <p>分布四天下，　一切诸鬼神，</p>
  <p>与诸四天王，　皆悉令护持，</p>
  <p>唯除于我等，　而不见与分。”</p>
  <p>尔时，会中复有魔王，名那罗延月，举手指示魔王波旬，而说偈言：</p>
  <p>“由此波旬故，　而不分与我，</p>
  <p>如是一恶人，　毁灭我等众。”</p>
  <p>尔时，会中复有魔王，名卢陀弗师吒，而说偈言：</p>
  <p>“我等今当共，　远弃魔波旬！</p>
  <p>如是弊波旬，　鄙践极恶法，</p>
  <p>我等从昔来，　未曾见闻此。</p>
  <p>我今咸劝请，　大师瞿昙仙，</p>
  <p>真正法宝聚，　炽然令久住，</p>
  <p>我等当护持，　养育令增长！”</p>
  <p>尔时，魔王波旬见闻诸魔，作一朋党共评论已，羞惭耻愧，从座而起合掌向佛，而说偈言：</p>
  <p>“一切佛世尊，　于诸世间中，</p>
  <p>永离于妄语，　最尊独第一！</p>
  <p>我今已忏谢，　一切尊导师，</p>
  <p>深得生敬信，　一向定归依。</p>
  <p>世尊今何故，　犹见生厌贱？”</p>
  <p>尔时，世尊告彼月藏菩萨摩诃萨，而说偈言：</p>
  <p>“了知清净士，　如是魔波旬，</p>
  <p>今实于我所，　种种作留难，</p>
  <p>无能尽说过！　今于大众中，</p>
  <p>诚心忏谢我，　非是谄曲意，</p>
  <p>深敬信三宝，　尊重未曾有。</p>
  <p>是故我今与，　如是魔波旬，</p>
  <p>当授于无上，　正智菩提记。”</p>
  <p>尔时，月藏菩萨摩诃萨白佛言：“世尊，凡夫心轻犹豫不定，于三乘中未住究竟，于善于恶不能决定，愿亦不定；以不定故，遇善知识得生净信；以信因缘，身口意业所作诸善能发胜愿；以彼善心胜愿因缘，随所希求得彼最胜妙善报果。大德婆伽婆，譬如群牛，食种种草若生若枯，亦饮种种清浊等水，及构捋时出纯净乳，从彼净乳出香味酪，从香味酪出生熟酥，从生熟酥出上醍醐胜果成熟。大德婆伽婆，如是凡夫，善心相续能生净信，以信因缘次发胜愿，如是次第得大妙果。如是，世尊，发大乘者亦复如是，乃至未得柔顺忍来，心常犹豫动转不定；得顺忍已，于大乘中修六波罗蜜，心不疲惓次第增进，乃至得作自然法王。大德婆伽婆，譬如粪秽散置野田，下诸种子以水溉灌，人功助成因缘具足，于诸种子华叶果实具足成熟。大德婆伽婆，如是凡夫以犹豫心于大乘中行六波罗蜜，次第修学得柔顺忍，不久能满六波罗蜜，于阿耨多罗三藐三菩提而成正觉。如是波旬，虽复昔有种种诸恶烦恼炽然，种种心行、身口意业作诸不善应受苦报，今于佛所，深得敬信至诚忏悔，发于无上菩提之心；既发心已，即得受于阿耨多罗三藐三菩提记，次第得成无上法王。大德婆伽婆，譬如商主，昔虽未见大海宝洲，办具资粮道路不错，共诸商人勤用功力，次第得度大海彼岸到彼种种摩尼宝洲。大德婆伽婆，如是波旬，若能诚心发露忏悔一切恶业，以诸善根至诚回向无上菩提，发大勇猛则能速满六波罗蜜，能度三有生死大海，无边功德皆悉圆满，得到一切智慧宝洲，非是二乘之所能到。”</p>
  <p>尔时，佛告月藏菩萨摩诃萨言：“了知清净士，如是，如是，如汝所说。此魔波旬，今于我前发露忏悔昔所造作一切恶业，已得清净发于无上菩提之心，是故我今与是波旬授于阿耨多罗三藐三菩提记，于未来世当得成于无上法王。”</p>
  <p>尔时，复有百亿诸魔，俱共同时从座而起，合掌向佛，顶礼佛足而白佛言：“世尊，我等亦当发大勇猛护持养育佛之正法，炽然三宝种久住于世间，令地精气、众生精气、法精气皆悉增长。若有世尊声闻弟子住法顺法三业相应而修行者，我等皆悉护持养育，一切所须令无所乏。复有世尊声闻弟子，无所积聚，离诸烦恼、浊乱斗诤、不相言讼、不求名利，于诸恶法羞惭耻愧，不与四众亲友交通，弃舍聚落独住闲林，坚固勇猛如救头燃，于诸善法相应住者，我等当共护持养育，一切所须令无所乏，所有一切诸恶众生我悉遮障，于一切处所有斗诤、饥馑疾疫、他方怨敌、非时风雨、冰寒毒热、蚊虻蛇蝎、诸杂虫兽，我皆遮护令得敬信；刹利、婆罗门、毗舍、首陀乃至畜生，亦令敬信于佛正法；一切天、龙、夜叉、罗刹、阿修罗、乾闼婆、紧那罗、摩睺罗迦、迦楼罗、鸠盘荼、饿鬼、毗舍遮、富单那、迦吒富单那等，亦令敬信佛之正法；复令一切天、龙、夜叉、罗刹、阿修罗、乾闼婆、紧那罗、摩睺罗伽、迦楼罗、鸠盘荼、饿鬼、毗舍遮、富单那、迦吒富单那等，精气具足，色力丰盛，好香美味充足无乏；所有依地一切草木，根茎枝叶华果繁茂，五谷苗稼增长光泽，及诸衣服亦悉丰饶，土地肥良皆悉可乐，寺舍园林、河泉池井、宫殿屋宅、山薮林野悉令具足，令诸众生于彼住处，心得悦乐，身不疲惓。若复世尊声闻弟子，有所积聚、烦恼散乱、懈怠懒惰不应法者，我当弃舍不复护持安置养育，自修而住。我今终不于三世佛所而故妄语犯染污罪！”</p>
  <p>佛言：“善哉！善哉！诸欲自在士，汝应如是炽然我法，乃至能与一切众生安隐快乐。诸仁者，我以法眼复寄阎浮提一切人王，若我弟子于我法中，贪爱积聚烦恼斗诤，与俗相染，亲友交通，贪求名利，于身口意不应正法，令诸天人不得敬信，乐作诸恶住不善道，令阎浮提诸国王等当如法治，为令佛法得久住故，诸天人等得敬信故。”</p>
  <p>尔时，世尊复告百亿他化自在天、百亿化乐天、百亿兜率陀天、百亿须夜摩天、百亿释提桓因言：“诸仁者，如我所说法律毗尼，付嘱汝等，汝当护持如上所说安置养育。”</p>
  <p>作是语已，彼五天王即白佛言：“世尊，若有世尊声闻弟子住法顺法三业相应而修行者，我等皆共护持养育，供给所须令无所乏。若复世尊声闻弟子无所积聚，护持养育亦如上说。若复世尊声闻弟子住于积聚乃至三业与法不相应者，亦当弃舍不复养育，自修而住。我今终不于三世佛所而故妄语犯染污罪！”</p>
  <p>佛言：“善哉！善哉！妙丈夫，汝应如是令我佛法炽然久住，与诸众生安隐快乐。”</p>
  <p>尔时，一切诸来大众，天、人、乾闼婆等，亦复赞彼五天王言：“善哉！善哉！妙丈夫，我等昔来未闻如是护持养育！诸佛正法久住世间，天人炽盛，恶道减少。”</p>
  <p>尔时，世尊欲重明此义，而说偈言：</p>
  <p>“于此娑婆界，　初入贤劫时，</p>
  <p>拘楼孙如来，　已嘱于四天，</p>
  <p>帝释梵天王，　护持令养育，</p>
  <p>炽然三宝种，　增长三精气。</p>
  <p>拘那含牟尼，　亦嘱四天下，</p>
  <p>梵释诸天王，　护持令养育。</p>
  <p>迦叶亦如是，　已嘱四天下，</p>
  <p>梵释护世王，　护持行法者。</p>
  <p>过去诸仙众，　及以诸天仙，</p>
  <p>星辰诸宿曜，　亦嘱令分布。</p>
  <p>我出五浊世，　降伏诸魔怨，</p>
  <p>而作大集会，　显现佛正法。</p>
  <p>诸天咸劝请，　分布四天下，</p>
  <p>我时问梵天：‘谁昔受付嘱？’</p>
  <p>梵天不自称，　及以天帝释，</p>
  <p>遍观诸天已，　然后忏谢佛。</p>
  <p>一切诸天众，　咸共白佛言：</p>
  <p>‘我等所王处，　皆护持正法，</p>
  <p>炽然三宝种，　增长三精气，</p>
  <p>令息诸病疫，　饥馑及斗诤。</p>
  <p>过去诸如来，　教我令安置，</p>
  <p>如今尊导师，　亦敕令护持。’</p>
  <p>世尊复告语：‘百亿诸梵天，</p>
  <p>百亿天帝释，　百亿四天王，</p>
  <p>汝等各皆悉，　于己四天下，</p>
  <p>随其所王处，　遮障恶众生，</p>
  <p>不令心扰浊，　安住于善处。</p>
  <p>修行正法者，　当与不妄念；</p>
  <p>若有诸声闻，　勤求涅槃者，</p>
  <p>一切有所须，　悉皆供给之；</p>
  <p>亦与彼施主，　增益五功德，</p>
  <p>寿命报安乐，　精进及智慧，</p>
  <p>能速满六度，　证于大菩提。’</p>
  <p>如是百千亿，　诸天大梵王，</p>
  <p>咸共白佛言：‘我各于己土，</p>
  <p>护持诸声闻，　遮障恶众生，</p>
  <p>安住佛正法，　炽然三宝种，</p>
  <p>三种味精气，　皆悉令增长。’</p>
  <p>百亿诸魔众，　皆共生惭愧，</p>
  <p>亦悉从座起，　合掌白佛言：</p>
  <p>‘我等皆发心，　护持佛正法，</p>
  <p>炽然三宝种，　增长三精气。</p>
  <p>安置诸众生，　令住于善道，</p>
  <p>为诸众生故，　休息一切恶。</p>
  <p>护持于世尊，　行法诸声闻，</p>
  <p>持佛真妙法，　三业常相应，</p>
  <p>以诸所须物，　养育令无乏。</p>
  <p>若有诸声闻，　无所积聚者，</p>
  <p>远离斗诤讼，　羞惭于名利，</p>
  <p>坚固勤精进，　犹如救头燃；</p>
  <p>能令无量众，　安住于正法，</p>
  <p>一切诸恶处，　皆令可爱乐，</p>
  <p>依地所生种，　果药诸苗稼，</p>
  <p>悉皆令滋茂，　膏泽香味具。</p>
  <p>若有诸声闻，　贪求积聚者，</p>
  <p>瞋妒多诤讼，　求利无羞耻，</p>
  <p>若有如是辈，　我等当舍离。</p>
  <p>我于三世佛，　终不犯妄语！’</p>
  <p>导师复告语：‘汝等诸魔众，</p>
  <p>护国诸人王，　遮障恶众生。’”</p>
  <h2>提头赖吒天王护持品第十一</h2>
  <p>尔时，于此世界四天下中，有日天子、月天子，告彼疾行坚固天子言：“世尊今在佉罗帝山牟尼诸仙所依住处作大集会，佛及弟子为令佛法得久住故，绍三宝种不断绝故，三种精气不损减故，令恶众生得敬信故，使三恶道得休息故，令三善道得增长故。汝等速往彼大集所说欲随喜，我及眷属，于佛正法护持养育。”</p>
  <p>时，彼疾行坚固天子往诣佛所，到已头面礼足而白佛言：“世尊，彼日天子、月天子，遥礼佛足作如是言：‘我等既是乘车疾行，不得往诣彼大集所。我及眷属说欲随喜，于佛正法我当护持，安置养育令三宝种而得炽然，亦令五星、二十八宿皆得正行，三种精气悉令增长，遮障一切不善众生，令善法朋皆得充盛，人天善道具足盈满。’”</p>
  <p>佛言：“日天子、月天子，汝于我法护持养育，令汝长寿无诸衰患。”</p>
  <p>尔时，复有百亿提头赖吒天王、百亿毗楼勒叉天王、百亿毗楼博叉天王、百亿毗沙门天王，彼等同时及与眷属从座而起，整理衣服，合掌敬礼作如是言：“大德婆伽婆，我等各各于己天下，勤作护持养育佛法，令三宝种炽然久住，三种精气皆悉增长；乃至世尊声闻弟子三种善业相应住者，我等于彼勤加护持摄受养育，令心不浊，离诸散乱，趣涅槃门。随几时中，我等常当遮障一切恶心众生，令善法朋久住增长，一切斗诤、疫病饥馑、非时风雨、冰寒毒热、苦辛涩触、无味枯燥、臭秽众恶不可乐事悉令休息。何以故？世尊弟子不作积聚，常修慈心与善相应，离诸散乱而安住故。”</p>
  <p>佛言：“善哉！善哉！善男子，汝当如是勤加护持，摄受养育我所修习诸佛法眼。”</p>
  <p>诸来大众亦皆赞言：“善哉！善哉！”</p>
  <p>尔时，佛告乐胜提头赖吒天王言：“妙丈夫，此四天下阎浮提中东方第四分，汝应护持。何以故？此阎浮提，诸佛兴处，是故汝应最上护持。过去诸佛已曾教汝护持养育，未来诸佛亦复如是。并及汝子、乾闼婆众、诸夜叉等一切眷属，应令敬信护持养育。汝有九十一子乐种种行，彼或乘象游行十方，或复乘马、或复乘驼、或乘特牛、或乘羖羊、或乘白羊、或复乘龙、或复乘鸟、或乘男夫、或乘妇女、或乘童男、或乘童女游行十方，汝亦应令得生敬信，当共彼等护持阎浮提东方第四分。</p>
  <p>“复有乾闼婆大臣大力军将，初名般支迦，次名般遮罗，次名郎伽罗，次名扇陀，次名奚摩跋多，次名质多斯那，次名那荼王，次名禅那离沙婆，次名尸婆迦，次名牟真邻陀，次名毗湿婆蜜多罗，次名除珍达罗斯等，皆是汝之大臣大力军将，汝亦应令得生敬信，当共彼等护持阎浮提东方第四分。复有四大刹多罗大力军将，有多兵众，一名好长耳，二名好长鼻，三名善充满，四名佉陀梨钵帝。斯等刹多罗皆是汝之大力军将，汝亦应令得生敬信，当共彼等护阎浮提东方第四分。</p>
  <p>“复有乾闼婆大力军将兄弟三人，常将兵众有大势力，彼等皆悉受汝教令，一名乐欲，二名著欲，三名喜歌。复有乾闼婆兄弟十一人，初名鞞利迦，次名盘梯，次名蓝菩尸仛，次名迦罗荼，次名拘抧罗声，次名耶舍失利，次名耶舍盘多，次名耶输达罗，次名摩罗盘妒，次名摩罗缦都，次名摩头曼多。复有乾闼婆兄弟三人，一名尸利曼都，二名头坻曼多，三名富师波曼多。复有乾闼婆三十三人，初名萨陀曼都，次名耶阇曼多，次名檀那曼多，次名难提迦，次名忧波罗，次名波头摩，次名栴檀，次名栴檀那，次名度卢摩罗娑，次名般遮罗，次名拘抧罗苏婆罗，次名沾浮罗，次名般遮尸佉，次名搔跋尼，次名苏罗斯，次名摩罗毗，次名跋达那，次名迦摩尸利吒，次名尼干吒，次名尼干吒迦，次名婆提浮罗，次名耶输陀罗，次名毗首婆蜜多罗，次名尸骞陀，次名天鼓，次名摩兜罗，次名质多罗斯那，次名那荼王，次名禅那梨沙婆，次名尸婆迦，次名牟真邻陀，次名毗首婆蜜哆庐，次名除珍达罗。如是乾闼婆有多军众大有势力，汝亦应令得生敬信，当共彼等护持阎浮提东方第四分。</p>
  <p>“复有十六天神，有大势力具足神通，初名最胜，次名上胜，次名成就义，次名他不胜，次名上喜，次名喜军，次名乐喜，次名增长喜，次名饶财，次名多饶财，次名具毛，次名十毛，次名饶毛，次名忧波罗，次名钵摩迦，次名赊摩。如是十六诸天神王大有威力，汝亦应令得生敬信，当共彼等护持阎浮提东方第四分。</p>
  <p>“东方有处名遮波罗，过去诸佛曾依彼住，亦是罗汉诸贤圣众得证果处，诸天人等发心修行所依住处，汝等应以大精进力护持阎浮提东方第四分。东方有山名阿跋多，次名梨师三婆婆，亦是过去诸佛贤圣本修行处，诸天人等依于此处得见圣谛，是故汝等当以大精进力护持阎浮提东方第四分。东方复有三曜、七宿、三天童女，应令彼等于其昼夜正行世间，汝共彼等护持阎浮提东方第四分。东方复有天、龙、夜叉、罗刹、鸠盘荼、饿鬼、毗舍遮、富单那、迦吒富单那等住汝东方无所属者，我当于后分布彼等安置诸国令汝护持。”</p>
  <p>尔时，乐胜提头赖吒天王白佛言：“世尊，如是，如是。大德婆伽婆，过去诸佛付嘱安置护持养育，亦教我等护持东方弗婆提界，如今世尊教我安置一等无异。我当深心顶戴敬受于佛正法，护持阎浮提东方第四分，并我诸宫眷属大小亦令护持，于三恶趣皆令休息，于三善道皆悉炽然。”</p>
  <p>尔时，乐胜提头赖吒天王，复有刹多罗辅佐大臣、男夫妇女、童男童女，一切皆共从座而起，合掌向佛，头面礼足而白佛言：“世尊，我等今于导师世尊得生深信，尊重敬仰得未曾有；法宝、僧宝亦生深信，尊重敬仰得未曾有。大德婆伽婆，我等从今精勤护持阎浮提界东方第四分。世尊所有声闻弟子，若比丘、比丘尼、优婆塞、优婆夷，若余众生于三善业相应住者，敬信三宝供养奉施听受法者，于佛正法发心修行受持禁戒相应住者，并勤供养诸众僧者，我等常当护持养育。若复有余诸众生等住阿兰若，及佛弟子住法顺法，发心坚固如犀牛角，独而无侣住于闲林，我等当以一切所须供养奉施护持养育。若复有余一切众生见彼闲林相应住者，能以所须勤供养者，我等亦当护持养育，令其所须悉得称意，亦令长寿无诸衰病，财富自在安隐快乐，善名流布。大德婆伽婆，我等当作如是等事护持养育，于佛正法亦令一切斗诤疫病、饥馑俭短、非时风雨悉令休息，复令一切华果药草、五谷等物滋茂成熟、肥腻软泽、善香美味、妙色增盛，又令地味、众生味、法醍醐味滋茂增长。如是精味得增长故，息三恶道善道盈满，佛法久住炽然世间。”</p>
  <p>佛言：“善哉！善哉！妙丈夫，汝等精勤作如是事护持养育，令我法眼久住炽然，善说法律能生信解，则为具足供养三世一切诸佛。汝等便得寿命增长、法增长、眷属增长、名称增长、色力增长、善朋增长、舍宅增长、信增长、戒增长、闻增长、精进增长、念增长、慧增长。如是等事得增长故，便能速满六波罗蜜，得成无上自然法王如我今也。”</p>
  <p>尔时，一切诸来大众，天、人、乾闼婆等咸皆赞言：“善哉！善哉！妙丈夫，汝应如是精勤护持诸佛正法，令得久住，炽然在世，使不断绝。”</p>
  <p>尔时，世尊欲重明此义，而说偈言：</p>
  <p>“世间二神通，　日月遣使来，</p>
  <p>疾行坚天子，　今与大众欲：</p>
  <p>‘如是佛正法，　我等当守护！</p>
  <p>炽然三宝种，　星辰得正行，</p>
  <p>增长三精气，　遮障恶众生，</p>
  <p>法朋得增长，　善道皆盈满。’</p>
  <p>百亿提头赖，　勒叉毗楼博，</p>
  <p>百亿毗沙门，　咸共白佛言：</p>
  <p>‘我于己天下，　各皆勤护持！</p>
  <p>乃至诸比丘，　少欲离积聚，</p>
  <p>我等遮诸恶，　法朋得增长，</p>
  <p>斗诤病饥馑，　诸恶令休息。’</p>
  <p>导师佛告言：‘乐胜提头赖，</p>
  <p>过去诸如来，　已教汝安置，</p>
  <p>护持阎浮提，　东方第四分。</p>
  <p>汝军及眷属，　亦令法眼增。’</p>
  <p>提头白佛言：‘唯然大雄猛，</p>
  <p>我军大力众，　法眼令炽然，</p>
  <p>除诸不善法，　遮障恶众生，</p>
  <p>常护诸声闻，　无所积聚者。’</p>
  <p>乾闼婆悉起，　亦复白佛言：</p>
  <p>‘声闻无积聚，　饮食令无乏，</p>
  <p>我等护持法，　住法境界者。</p>
  <p>养育彼施主，　我等亦护持，</p>
  <p>遮障恶众生，　法朋令炽然，</p>
  <p>三种精气增，　善道皆充满。’”</p>
  <h2>毗楼勒义天王品第十二</h2>
  <p>尔时，佛告火华毗楼勒义天王言：“妙丈夫，此四天下阎浮提界南方第四分，汝应护持。何以故？此阎浮提，诸佛兴处，是故汝应最上护持。过去诸佛已曾教汝护持养育，未来诸佛亦复如是。并及汝子一切眷属，大臣、军将、夜叉、罗刹，皆令护持。汝有九十一子，乐种种行，或复乘象游行十方，乃至或乘童男童女游行十方，汝亦应令得生敬信，共护阎浮提南方第四分。</p>
  <p>“复有鸠盘茶大臣，有多兵众，大有势力，初名跋那拘，次名阿吒薄拘，次名婆吒迦，次名薮支卢摩，次名阿斯目佉，次名跌荼尸帝，次名摩兜罗，次名跌荼泥弥，次名帝利揵吒迦，次名栴檀那，次名伽罗竭陀，次名薮目佉，次名陀提目佉；乃至复有四刹多罗，一名金刚轮，二名金刚焰，三名箭毛，四名风王。彼等皆有大力兵众，乃至复有鸠盘荼大力军将兄弟九人，一名檀提，二名忧波檀提，三名葛迦赊，四名钵湿，五名摩诃钵湿婆，六名大肚，七名象手，八名十手，九名火手。复有鸠盘茶兄弟三人，一名地行，二名山行，三名左行。复有鸠盘茶兄弟三人，一名黑色，二名朱目，三名云色。复有鸠盘茶兄弟四人，一名无垢，二名无疮疣，三名云天，四名大力。复有鸠盘茶二十六人，初名长耳，次名长乳，次名独象，次名编发，次名十杵，次名十目，次名孤树，次名乐欲，次名大欲，次名木师，次名爱子，次名三鸠盘荼子，次名一切巷，次名杂色，次名彩眼，次名满瓶，次名瓶眼，次名无病，次名刍叉，次名黄发，次名多茶叉，次名叉叉，次名缕綖，次名啖蝇，次名马水，次名啖髓。斯等鸠盘茶大力军将，有大势力多有兵众，汝亦应令得生敬信，共护阎浮提南方第四分。</p>
  <p>“复有十六诸天神王，初名杂止，次名杂发，次名芬陀利，次名妙光，次名火光，次名独闇，次名多闇，次名斑驳，次名月尊，次名众杂，次名夜暮，次名欺陵，次名不欺陵，次名恶抧，次名婆苏抧，次名他不胜。斯等十六诸天神王，有多兵众大有势力，汝亦应令得生敬信，共护阎浮提南方第四分。</p>
  <p>“南方有塔名善安住，过去诸佛、诸仙贤圣曾于彼住见四圣谛。南方有山名曰善现，过去诸佛、诸贤圣众亦于彼住见四圣谛。南方复有三曜、七宿、三天童女，汝亦应令正行于世，共护阎浮提南方第四分。南方复有天、龙、夜叉、罗刹、乾闼婆、鸠盘茶、阿修罗、迦楼罗、紧那罗、摩睺罗伽、饿鬼、毗舍遮、富单那、迦吒富单那住汝南方无所属者，我当于后分布安置随其国土，亦令汝等护持养育。”</p>
  <p>尔时，火华毗楼勒义天王白佛言：“世尊，如是，如是。大德婆伽婆，去诸过佛已曾嘱我教令安置，亦为过去诸天神仙教我安置护持阎浮提南方第四分，如今世尊亦教安置，我当顶受护持养育。我及眷属大臣军将亦复护持养育佛法，乃至于三恶趣皆悉休息，于三善道增长盈满。”</p>
  <p>尔时，火华毗楼勒义天王眷属，刹多罗等大臣辅佐鸠盘大将、男夫妇女、童男童女，彼等皆悉从座而起，向佛合掌顶礼佛足，而白佛言：“世尊，我等今于导师世尊得生深信，尊重敬仰得未曾有；法宝、僧宝亦生深信，尊重敬仰得未曾有。大德婆伽婆，我等从今精勤养育护持阎浮提南方第四分，乃至令佛正法久住炽然，恶道休息善道盈满。”</p>
  <p>佛言：“善哉！善哉！妙丈夫。”乃至一切诸来大众，天、人、乾闼婆咸共赞言：“善哉！善哉！”</p>
  <p>尔时，世尊欲重明此义，而说偈言：</p>
  <p>“佛告毗楼勒，　大臣鸠盘茶：</p>
  <p>过去佛教汝，　护持于南方，</p>
  <p>古昔诸天仙，　亦教汝安置，</p>
  <p>炽然正法朋，　遮障恶众生。</p>
  <p>导师今告汝，　令我法炽然，</p>
  <p>当受我寄付，　如来正法眼。</p>
  <p>炽然三宝种，　三种精气增，</p>
  <p>饮食众味药，　膏泽丰可乐。</p>
  <p>住法诸比丘，　乃至无积聚，</p>
  <p>应当护养育，　令无所乏少。</p>
  <p>亦护彼施主，　财命乐富慧，</p>
  <p>五事常饶益，　悉令得增长。</p>
  <p>正行诸宿曜，　星辰岁四时，</p>
  <p>令竭三恶趣，　善道皆盈满。”</p>
  <h2>毗楼博义天王品第十三</h2>
  <p>尔时，佛告栴檀华毗楼博义天王言：“妙丈夫，此四天下阎浮提界西方第四分，汝应护持。何以故？此阎浮提，诸佛兴处，是故汝应最上护持。过去诸佛已曾教汝护持养育，未来诸佛亦复如是。并及汝子、大臣眷属亦令护持。汝有九十一子，乐种种行如上所说。复有诸龙大臣兵众有大势力，一名师子，二名师子发，三名自在，四名黄头，五名黄鼬，六名赤目，七名瞿耽摩，八名山水。乃至复有四刹多罗，一名鸯瞿，二名朚瞿，三名儚伽叉，四名阇叉附。乃至复有诸龙军将，有大势力常将兵众，初名难陀，次名忧波难陀，次名善现，次名阿那婆达多，次名和修吉，次名善建立，次名天齿，次名得叉迦，次名婆楼那，次名婆娑婆，次名阿楼那，次名侯楼荼，次名冰伽罗，次名生伽罗，次名功德，次名妙德，次名功德满，次名虚妄行，次名波赊，次名摩诃波赊，次名禅那，次名宅施，次名海施，次名阎浮施，次名睒婆罗，次名善臂，次名苏摩那，次名日光，次名月光，次名月眼，次名栴檀，次名妙贤，次名妙耳，次名质多罗，次名施色，次名頞支，次名牟真邻陀，次名蓝净罗，次名迦那迦，次名象耳，次名般筹迦，次名声佉，次名伊罗钵，次名阿波罗逻，次名那罗达，次名忧波那罗，次名尸利迦，次名庵罗提他，次名婆稚子，次名提到罗吒，次名瞻波，次名瞿昙摩，次名般遮梨，次名项力，次名黚婆利，次名毗摩，次名山臂，次名恒伽，次名辛头，次名博义，次名私陀斯，如是等六十一龙，皆是汝之大力军将。乃至西方十六天神，亦有兵众有大势力，初名萨沙婆帝，次名西赊婆帝，次名耶输陀罗，次名耶赊跋帝，次名郁伽摩，次名第一善，次名善觉，次名善起，次名阐陀，次名毗阐陀，次名离垢，次名毗楼茶，次名牛仙，次名瞻婆迦，次名优楼阇，次名迦迦吒誓。乃至西方有塔名曰极雨，乃至有山名曰香风，乃至有山名众色重阁，乃至西方复有三曜、七宿、三天童女，皆令正行，共护阎浮提西方第四分。西方所有诸天、龙、鬼乃至迦吒富单那等住汝西方无所属者，我当于后分布安置，随其国土亦令汝等护持养育。”</p>
  <p>尔时，栴檀华毗楼博义天王，作如是言：“大德婆伽婆，过去诸佛已曾如是教我安置护持养育此阎浮提西方第四分，如今世尊教我安置等无有异。我今佛前深受教敕护持西方诸佛正法，乃至善道皆令盈满。”</p>
  <p>尔时，毗楼博义复于佛前，而说偈言：</p>
  <p>“毗楼博义王，　共诸龙臣言：</p>
  <p>过去佛天仙，　敕我护西方，</p>
  <p>并诸龙军众，　遮障恶众生。</p>
  <p>斗乱诸病疫，　汝应令休息，</p>
  <p>增长三精气，　及护我法眼。</p>
  <p>住法诸比丘，　少欲无积聚，</p>
  <p>护持增寿命，　及色力乐瞻。</p>
  <p>如是天人师，　今悉向我说！</p>
  <p>深信佛所敕，　我今顶戴受。</p>
  <p>护持三宝种，　炽然正法眼，</p>
  <p>住法诸声闻，　我等当护持。</p>
  <p>共诸龙军众，　除诸不善法，</p>
  <p>遮障恶众生，　令彼悉休息。</p>
  <p>华果药丰饶，　膏泽众味具，</p>
  <p>令诸刹利王，　敬信佛正法。</p>
  <p>毗舍及首陀，　龙神夜叉众，</p>
  <p>我令彼得信，　深敬佛所说。</p>
  <p>护持在闲林，　少欲无积聚，</p>
  <p>正行诸宿曜，　星辰岁四时，</p>
  <p>令竭三恶趣，　善道皆盈满。”</p>
  <h2>毗沙门天王品第十四</h2>
  <p>尔时，佛告拘鞞罗毗沙门天王言：“妙丈夫，此四天下阎浮提界北方第四分，汝应护持。何以故？此阎浮提，诸佛兴处，是故汝应最上护持。过去诸佛已曾教汝护持养育，未来诸佛亦复如是。并及汝子、大臣眷属、夜叉、毗舍遮皆令护持。汝有九十一子，乐种种行，彼或乘象游行十方，或复乘马、或复乘驼、或乘特牛、或乘羖羊、或乘白羊、或复乘龙、或复乘鸟、或乘男夫、或乘妇女、或乘童男、或乘童女游行十方，汝亦应令得生敬信，共护阎浮提北方第四分。</p>
  <p>“复有夜叉大臣大力军将，初名无病，次名吉祥，次名安隐，次名成利，次名他不胜，次名满愿，次名丰饶，次名欢喜，次名水尽，次名南浮沙度，次名电光，次名火光，次名水眼，次名郁伽，次名好耳，次名摄受。斯等夜叉是汝大臣大力军将，应令彼等得生敬信，共护阎浮提北方第四分。</p>
  <p>“复有四大刹多罗，一名长目，二名长面，三名坐瓮，四名华杖。斯等刹多罗皆是汝之大力军将，汝亦应令得生敬信，共护阎浮提北方第四分。</p>
  <p>“复有夜叉大力军将，常将兵众，初名因陀罗，次名苏摩，次名婆楼那，次名婆阇波帝，次名婆罗波阇，次名伊奢那，次名胜欲，次名栴檀，次名尼干吒，次名尼干吒迦，次名婆稚，次名摩尼遮罗，次名波尼逻，次名忧般遮迦，次名娑陀只利，次名奚摩跋多，次名萨他，次名波罗末檀那，次名干竹迦，次名迦摩多卑，次名富楼那，次名佉陀利，次名瞿波利，次名只呵知，次名阿吒迦，次名阿吒薄拘，次名那罗提，次名那罗逻担，次名禅那梨沙婆，次名质多罗迦，次名质多斯那，次名施婆利，次名涅伽多，次名长牟，次名摩那吒，次名摩那婆，次名枲何度，次名毗卢遮那，次名伏龙，次名毗摩，次名护门，次名多摩那，次名能迷惑，次名取意，次名子男婆，次名伽吒僧叉，次名钵干沓婆，次名明月，次名阿婆娑婆，次名三牟达罗，次名牛仙。斯等五十夜叉军将，皆是汝之大力军众受汝教敕，汝亦应令得生敬信，共护阎浮提北方第四分。</p>
  <p>“复有十六诸天神王，初名伊荼，次名鞞荼，次名那荼，次名天莲华，次名钵陀摩跋帝，次名黟干絺多，次名摩诃军阇，次名阿奚多，次名奚多奢耶，次名毗楼稚，次名忧波罗，次名月，次名如月，次名婆楼那，次名三波帝。斯等十六诸天神王亦有大力有多军众，汝亦应令得生敬信，共护阎浮提北方第四分。</p>
  <p>“北方有塔名尸佉利，过去诸佛、诸仙贤圣依彼住处见四圣谛。北方有山名曰申渠，日月天子所居住处，及大神力名称鬼神所依住处。汝以彼等大精进力，共护阎浮提北方第四分。北方复有三曜、七宿、三天童女，汝亦应令正行于世，共护阎浮提北方第四分。北方所有天、龙、夜叉、罗刹、鸠盘茶、饿鬼、毗舍遮、富单那、迦吒富单那，住汝北方无所属者，我当于后分布安置，随其国土亦令汝等护持养育。”</p>
  <p>尔时，拘毗罗毗沙门天王白佛言：“世尊，如是，如是。大德婆伽婆，过去诸佛已曾教我令作护持安置养育此阎浮提北方第四分，我今如是深受佛教护持阎浮提北方诸佛法。”</p>
  <p>尔时，拘毗罗毗沙门王儿及大臣，刹多罗等诸夜叉将，十六天神一切眷属、男夫妇女、童男童女皆从座起，合掌向佛，顶礼佛足而白佛言：“大德婆伽婆，我及眷属，今于佛所得生深信，尊重敬仰得未曾有；法宝、僧宝亦生深信，尊重敬仰得未曾有。大德婆伽婆，我等从今，诚心殷勤摄伏恶心诸众生故，勤加护持此阎浮提北方第四分。我今亦与上首毗沙门王，同心护持此阎浮提北方诸佛法。”</p>
  <p>尔时，拘毗罗毗沙门王复白佛言：“世尊，若佛弟子比丘、比丘尼、优婆塞、优婆夷，于佛正法三业相应者，专心听法如说修行学持戒者，若余众生于三宝所得敬信者，供佛施僧勤修福业者，我与眷属皆共同心受佛寄付为作安置护持养育。若佛弟子依阿兰若住法顺法勤加修行，如犀牛角独而无侣住于闲林，我当倍复护持养育。若有众生，于彼闲林世尊所有修行声闻勤修供养无所乏者，我当方便护持养育五事饶益。何谓为五？一者、寿命增长，二者、财增长，三者、无病增长，四者、乐增长，五者、称誉增长。我以如是护持养育令具足故，三宝炽然，佛种久住。若有众生，于己境界贪求聚积无有厌足，不观后世可怖畏事，瞋恶躁急无有慈愍，触恼刹利种种兵仗共相战斗，屠割斫刺，捕猎杀害，牢狱系闭，讁罚摈黜，杀生偷盗乃至邪见，而与刹利作恶因缘；及婆罗门、毗舍、首陀、男夫妇女、童男童女乃至畜生共相触恼作恶因缘，令彼众生迭相杀害种种劫夺，无量恶行因缘集会。我当遮障诸恶众生，令住慈心、悲心、信心、戒心、舍心、闻心、慧心，令离不善安置善处，遮诸斗诤、疫病饥馑、非时风雨及恶霜雹，亦复遮障一切恶象、师子、虎、狼、恶牛、恶马、熊罴、鹰、鹞、蚊虻蝇蚤，亦令一切华叶果药五谷滋茂，众香美味好色腻泽，皆悉可乐常令丰足。地味精气、众生味精气、法醍醐味精气，如是精气增长，世间所有枯燥粗涩恶色无味臭秽华叶果药不可爱乐不中用物，我令彼等皆悉隐没。如是地味精气、众生味精气、法醍醐味精气增长久住；以地味精气、众生味精气、法醍醐味精气增长久住故，如是佛法增长久住；以是佛法增长久住故，一切众生生死烦恼长夜休息，得入无畏大涅槃城。以是因缘，我共军将大臣眷属，护持阎浮提北方第四分，令佛法眼久住炽然；乃至亦令世尊弟子无所积聚住于闲林，如犀牛角独而无侣，三业相应如救头燃，不相调弄欺陵斗诤，于诸众生生慈心、悲心、愍心、信心、戒心、舍心、精进心、念心、定心、慧心。</p>
  <p>“大德婆伽婆，我等如是令佛法眼久住世间，于三宝种炽然久住，亦令世间一切众生不可乐事苦触等物悉令休息，遮恶众生建立善法，息三恶趣增三善道。若复世尊声闻弟子，弃舍正念、弃舍思惟、弃舍正观、弃舍读诵及为他说，弃舍正法所修行事，营综家业种种生具商贾，种植园林果树，畜养奴婢、象、马、驼驴、牛、羊、鸡、犬、猪豚、獐鹿、鹰、鹞、孔雀，勤修王家所有事业，城邑事、聚落事、家业事，与俗交通，驱使走役，通致信命，贮积钱财、饮食、衣服、稻粟缯帛，于他财物亦复守护藏惜积聚，或复咒术或以书画教他自活；若如是者，我等不能护持养育。我今终不于三世佛所而故妄语犯染污罪！”</p>
  <p>佛言：“善哉！善哉！妙丈夫，我于无量阿僧祇劫所修法眼善说正法毗尼正戒，如是勤加护持养育令久住者，则为供养三世诸佛。汝等如是则得寿命增长、财增长、力增长、乐增长、朋党增长、眷属增长、宫殿增长、信增长、戒增长、闻增长、精进增长、舍增长、念增长、慧增长；以是增长因缘力故，便能速满六波罗蜜成等正觉，犹如我今得成无上自然法王。我今复以佛之正法，付嘱阎浮提诸大国王，于我灭后护持养育。若有比丘离诸惭愧污染我法，私立田业、畜养奴婢乃至畜生而作种种家业生活；如是比丘，阎浮提界诸大国王，应当遮障呵责摈黜令离诸过，护持养育令行正法。”</p>
  <p>尔时，一切诸来大众，天、人、乾闼婆、阿修罗、人非人等，咸皆赞言：“善哉！善哉！妙丈夫，汝为佛法得久住故勤加护持。”</p>
  <p>尔时，世尊欲重明此义，而说偈言：</p>
  <p>“佛告毗沙门，　及千夜叉众：</p>
  <p>‘汝等皆应共，　护持于北方，</p>
  <p>住法诸比丘，　惭愧声闻等。</p>
  <p>汝受我寄付，　勤加护养育，</p>
  <p>过去尊导师，　敕汝令安置，</p>
  <p>护持佛正法，　遮障恶众生，</p>
  <p>增长三精气，　息诸斗诤讼，</p>
  <p>相应诸声闻，　亦当勤护之。’</p>
  <p>毗沙门王言：‘如是佛正法，</p>
  <p>寄付我顶受，　勤加护养育，</p>
  <p>炽然正法眼，　增长三精气，</p>
  <p>遮障恶众生，　勤断诸斗讼。</p>
  <p>无积聚声闻，　少欲知足者，</p>
  <p>能离诸恶业，　我亦勤护持。</p>
  <p>若有能供养，　修行诸声闻，</p>
  <p>当以五事增，　饶益于彼等。</p>
  <p>腻泽香美味，　华果众药草，</p>
  <p>为令彼受用，　我悉令丰饶。</p>
  <p>三种味精气，　彼得增长故，</p>
  <p>我等勤护持，　佛法久炽然。’</p>
  <p>我复令国王，　剃发无惭者，</p>
  <p>彼等王应遮，　大众咸皆赞。”</p>
  <h2>咒轮护持品第十五</h2>
  <p>尔时，世尊复告四天王言：“我今与汝大力雄猛不可害轮大明咒句。如是咒句，过去亿百千万诸佛之所演说。汝若持此大力雄猛不可害轮大明咒句，一切诸魔及魔眷属尚不敢近，何能触娆？”</p>
  <p>尔时，世尊作是语已，即说咒曰：</p>
  <p>“哆绖夜他(一)　阿婆夜陀提(二)　毗喽陀毗羯啰咩(三)　阿那毗[口+梨](四)　阿那逻移(五)　阿毗勤泥(六)　阿拘毗移(七)　阿咒帝(八)　输婆提市(九)　提阇婆底(十)　摩诃提帝(十一)　忧簸舍咩(十二)　迷哆啰伽啼(十三)　阿婆喽[口+兮](十四)　悉达涕(十五)　頞他悉地(十六)　舒婆谟遮(十七)　婆蒱娑婆帝(十八)　娑摩竭啰舒只(十九)　阿[少/兔]哆[口+梨](二十)　达摩毗诃[口+梨](二十一)　哆他多娑摩底(二十二)　佛陀地虱他泥(二十三)　尸罗毗首地(二十四)　阿[少/(兔)]竭啰咩(二十五)　阿僧诃唎移(二十六)　复多俱致(二十七)　阿毗市聂帝(二十八)　苏婆诃(二十九)。</p>
  <p>“诸仁者，此是汝等四大天王，大力雄猛不可害轮大明咒句。如是咒句，过去亿百千万诸佛之所演说。汝若持此大力雄猛不可害轮大明咒句，一切诸魔及魔眷属尚不敢近，何能触娆？”</p>
  <p>尔时，所有一切诸魔及魔眷属皆悉惊怖无有势力，各各羞惭向佛合掌。</p>
  <p>尔时，世尊复告毗沙门天王言：“我今与汝北方大力雄猛不可害轮大明咒句。汝以持此大力雄猛不可害轮大明咒故，于己眷属及他眷属，天、龙、夜叉、罗刹、阿修罗、乾闼婆、鸠盘茶、饿鬼、毗舍遮、富单那、迦吒富单那尚不敢近，何能触娆？汝于一切恶鬼神所，当得大力雄猛不可害轮。”</p>
  <p>尔时，世尊作是语已，即说咒曰：</p>
  <p>“哆绖夜他(一)　勿檀泥(二)　钵罗勿檀泥(三)　勿达那跋帝(四)　渠唎乾陀利(五)　朱唎(六)　栴荼唎(七)　頞唎毗阇耶　末提(八)　驱驱勿檀泥(九)　跋罗吠罗(十)　勿檀泥(十一)　苏婆诃(十二)。</p>
  <p>“汝以此咒，北方当得大力雄猛不可害轮，于己眷属及他眷属，尚不敢近，何能触娆？”</p>
  <p>尔时，世尊复告提头赖吒天王言：“我今与汝东方大力雄猛大明咒句，乃至当得不可害轮。”</p>
  <p>尔时，世尊作是语已，即说咒曰：</p>
  <p>“哆绖夜他(一)　丘喽阇帝(二)　勿喽阇帝(三)　钵罗帝虱虿(丑芥切四)　摩诃萨唎(五)　崎啰跋帝(六)　郁那婆帝(七)　伽楼婆帝(八)　求喽鞞(九)　勿喽鞞(十)　求喽勿喽鞞(十一)　求喽求喽(十二)　勿喽乾提(十三)　勿喽阇帝(十四)　阿罗娑婆帝(十五)　摩罗娑婆帝(十六)　黟泥迷泥(十七)　多豆婆南(十八)　多豆婆南(十九)　苏婆诃(二十)。</p>
  <p>“汝以此咒，东方当得大力雄猛不可害轮，于己眷属及他眷属，尚不敢近，何能触娆？”</p>
  <p>尔时，世尊复告毗楼勒义天王言：“我今与汝南方大力雄猛大明咒句，乃至当得不可害轮。”</p>
  <p>尔时，世尊作是语已，即说咒曰：</p>
  <p>“哆绖夜他(一)　耆唎耆唎(二)　耆卢那跋帝(三)　[口+兮]泥(四)　诃腻泥(五)　诃泥那跋帝(六)　群筹群筹(七)　苏婆诃(八)。</p>
  <p>“汝以此咒，南方当得大力雄猛不可害轮，于己眷属及他眷属，尚不敢近，何能触娆？”</p>
  <p>尔时，世尊复告毗楼博义天王言：“我当与汝西方大力雄猛不可害轮大明咒句。汝以持此大力雄猛不可害轮大明咒故，于己眷属及他眷属，诸龙、夜叉、罗刹、阿修罗、乾闼婆、鸠盘茶、饿鬼、毗舍遮、富单那、迦吒富单那等，尚不敢近，何能触娆？”</p>
  <p>尔时，世尊作是语已，即说咒曰：</p>
  <p>“哆绖夜他(一)　阿毗婆喽泥(二)　婆喽拏跋帝(三)　勿啰竭啰跋帝(四)　婆喽泥(五)　婆喽拏耶世(六)　忧受婆罗(七)　钵啰受娑[口+梨](八)　腻受婆隶(九)　摩诃受婆隶(十)　受婆逻(十一)　摩身达啰舍(十二)　娑阇鞞(十三)　萨婆哆啰毗唎帝(十四)　讫利多耶世失虿(丑芥切十五)　苏婆诃(十六)。</p>
  <p>“汝以此咒，西方当得大力雄猛不可害轮，于己眷属及他眷属，尚不敢近，何能触娆？”</p>
  <p>尔时，世尊复告四大天王，而说偈言：</p>
  <p>“诸山有称誉，　自在者化作，</p>
  <p>极两鸡罗娑，　香仙佉罗担，</p>
  <p>风火及雪山，　日月所居处，</p>
  <p>北方常护持，　世尊真妙法。</p>
  <p>般支般遮罗，　讫尼伽罗度，</p>
  <p>彼等常护持，　四维佛正法。</p>
  <p>地神大地神，　黑色大黑色，</p>
  <p>罗睺毗摩质，　须质波罗陀，</p>
  <p>婆稚睒婆利，　及牟真邻陀，</p>
  <p>共护于下方，　世尊真妙法。”</p>
</body></html>