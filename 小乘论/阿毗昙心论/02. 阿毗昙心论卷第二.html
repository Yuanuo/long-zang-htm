<!DOCTYPE html>
<html>
<head>
  <meta charset="utf-8"/>
  <meta name="author" content="法胜/古印度"/>
  <meta name="library" content="龙藏"/>
  <meta name="catalog" content="龙藏/小乘论"/>
  <title>阿毗昙心论卷第二</title>
</head>
<body>
  <h1 class="head">阿毗昙心论卷第二</h1>
  <h2>使品第四</h2>
  <p>已说诸业。诸烦恼今当说。</p>
  <p class="l-js-5c">一切有根本　　业侣生百苦</p>
  <p class="l-js-5c">九十八使者　　文尼当说思</p>
  <p>譬怨不识则害成。若识则得离。诸烦恼亦然。当知如怨家。问云何知。答。</p>
  <p class="l-js-5c">一切诸使品　　当知立二种</p>
  <p class="l-js-5c">见谛所断种　　亦思惟所断</p>
  <p>若有使者。尽见断及思惟断。谓从见道是见断。从思惟道是思惟断。于中。</p>
  <p class="l-js-5c">说二十八使　　是系在见苦</p>
  <p class="l-js-5c">谓当见苦时　　断灭尽无余</p>
  <p class="l-js-5c">见习断当知　　十九灭亦然</p>
  <p class="l-js-5c">增三见道断　　十说思惟止</p>
  <p>是谓九十八使已说。种界今当说。</p>
  <p class="l-js-5c">第一烦恼种　　在欲当知十</p>
  <p class="l-js-5c">二种种有七　　余八见道断</p>
  <p class="l-js-5c">在欲界当知　　四是思惟断</p>
  <p class="l-js-5c">谓余在二界　　是亦当分别</p>
  <p>在欲界当知四是思惟断者。此三十六使是欲界系。谓余在二界是亦当分别者。余六十二使。于中三十一色界系。三十一无色界系。已说界诸使。今当说。</p>
  <p class="l-js-5c">受边见邪见　　及与五我见</p>
  <p class="l-js-5c">二盗应当知　　是烦恼说见</p>
  <p>从因相续不识诸法性。于中或有常相。或有断相。断常是二边世尊之所说。于中若见受边是谓受边见。诽谤真实义此见是邪见。若有情识类愚于中计我是谓身见。有漏法受第一此见是见盗。非因见因此见是戒盗。此五烦恼是慧性故说见。</p>
  <p class="l-js-5c">欲犹豫嗔恚　　慢痴说非见</p>
  <p class="l-js-5c">是界差别故　　转行种种名</p>
  <p>欲犹豫嗔恚慢痴说非见者。欲名受念想思。于诸行中乐著犹豫名如前所见。于中或思惟嗔恚名所作相违忿怒。慢名自举。痴名所有不识。此五烦恼说非见。是谓一切诸烦恼。是界差别故转行种种名者。是十烦恼或从苦行。或从习或从灭或从道。于中若从苦行者。是见苦断如是至道。余思惟断。</p>
  <p class="l-js-5c">下苦于一切　　离三见行二</p>
  <p class="l-js-5c">道除于二见　　上界不行恚</p>
  <p>下苦于一切者。下苦是欲界苦。于中行一切十烦恼。凡愚于欲界苦不了因见断。不了果见常谤果谤苦邪见。苦受第一见盗。谓法于法非因计因戒盗。自见欲他见恚从见中或从自见举慢。不了无明。离三见行二者。习及灭各七行。身见行于现五阴。习者细微不现。是故于中不行。灭亦如是。受边见者亦行于现。戒盗行于界彼亦非习灭。道除于二见者。身见边见不行于道有漏境界。故戒盗者行于道。似道故终竟不解至不见正道。上界不行恚者。如欲界分别。色无色界亦尔。除其恚彼中无恚意止柔软故。诸见及疑非思惟所断。余欲界四思惟所断。色界三无色界二。问云何彼缘境界。答。</p>
  <p class="l-js-5c">普遍在苦因　　疑见及无明</p>
  <p class="l-js-5c">是一切种使　　乐在一地中</p>
  <p>见苦断种及见习断。疑见及无明此烦恼是普遍。一切五种行于自地。所以者何。一切有漏法是苦习性。问何故行于自地非他地。答非境界故不行于上。离欲故不行于下。是谓欲界十一一切遍烦恼。色无色界亦尔。余不一切遍自种境界故。</p>
  <p class="l-js-5c">初烦恼五种　　四说为第二</p>
  <p class="l-js-5c">境界于上界　　未离慧所说</p>
  <p>欲界见苦断邪见。谤色无色界苦见盗。受第一戒盗受解脱方便疑惑无明不了。见习断邪见谤色无色界因见盗。于因受第一疑惑无明不了。如是色无色界一切地。乃至无所有处。</p>
  <p class="l-js-5c">邪疑是俱生　　及不共无明</p>
  <p class="l-js-5c">息止道二断　　当知无漏缘</p>
  <p>见灭断邪见谤于灭。是缘灭故无漏缘。如是疑惑于灭。及彼相应无明无漏缘。如是见灭断不共无明。谓不欲于涅槃。彼亦无漏缘。见道断亦复如是。是十八使无漏缘。问云何有漏种诸使所缚。答。</p>
  <p class="l-js-5c">若种在欲界　　一切诸遍使</p>
  <p class="l-js-5c">缘缚于己地　　在上界亦然</p>
  <p>诸一切遍使。是于自地中缘使一切种。</p>
  <p class="l-js-5c">其余诸结使　　当知自种缘</p>
  <p class="l-js-5c">所使于自界　　及是相应品</p>
  <p>其余诸结使当知自种缘所使于自界者。一切不遍使自于种中。缘诸法即彼所使。及是相应品者。一切遍及不一切遍是一切自品中相应所使。</p>
  <p class="l-js-5c">若无漏所行　　及他地缘恼</p>
  <p class="l-js-5c">是相应所使　　境界解脱故</p>
  <p>若无漏所行及他地缘恼是相应所使者。若使无漏缘及上地缘。是自品相应所使非缘使。所以者何。境界解脱故。此使不缘于境界。无漏诸法解脱一切烦恼。上地诸法解脱下地烦恼。问此使当言不善为无记。答。</p>
  <p class="l-js-5c">己身见边见　　此相应无明</p>
  <p class="l-js-5c">是欲中无记　　色无色一切</p>
  <p>己身见边见此相应无明是欲中无记者。欲界身见边见及相应无明是无记。所以者何。己身见数数行。若当不善者欲界众生。应无有乐多作不善故。复次若不善者相违于福。此中计我人行福令我得乐。不善者相违于善。是以身见非不善。断见是无常见厌于生死是亦非不善。是故非不善有常见亦不违善。如身见是故非不善。余欲界烦恼一向不善。色无色一切者。色界无色界诸使尽无记。所以者何。正受所坏故。不善者受苦痛报彼中无苦痛。问一切诸烦恼尽缚自所有境界为不。答。</p>
  <p class="l-js-5c">贪欲嗔恚慢　　知或过去缚</p>
  <p class="l-js-5c">未来受一切　　余二世尽受</p>
  <p>贪欲嗔恚慢知或过去缚者。谓过去爱恚慢。是不必于前一切自境界起爱者。不能于前一切法中起。非以不见生故。未来受一切者。谓未来爱恚慢缚一切有漏法。所以者何。缘一切有漏故。余二世尽受者。见疑及无明总缘一切法。是故缚过去未来诸有漏法。现在使不定故不说。若有者受自相彼应说如过去。已说诸使境界。次第今当说。</p>
  <p class="l-js-5c">次第是转生　　自地于自地</p>
  <p class="l-js-5c">上地亦生下　　此事当分别</p>
  <p>次第是转生自地于自地者。一切诸烦恼于自地烦恼次第缘。可得一一次第生一切。上地亦生下此事当分别者。梵天上命终次第生欲界一切。若彼中秽污心命终。此中一向秽污心相续。如是一切地。</p>
  <p>已说诸使自相。如此烦恼世尊教化故多种说今当分别。问世尊说七使。欲爱恚有爱慢见疑及无明。此云何。答。</p>
  <p class="l-js-5c">欲界五种欲　　此说欲爱使</p>
  <p class="l-js-5c">色无色如上　　有爱当分别</p>
  <p>欲界五种欲此说欲爱使者。见苦习灭道思惟断。色无色如上有爱当分别者。色界爱五种无色界亦尔。</p>
  <p class="l-js-5c">恚即是恚使　　五种如前说</p>
  <p class="l-js-5c">憍慢及无明　　十五在三界</p>
  <p>恚即是恚使五种如前说者。嗔恚亦如是五种。憍慢及无明十五在三界者。慢欲界五种。色界五种。无色界五种。无明亦尔。</p>
  <p class="l-js-5c">见使三十六　　说普在三界</p>
  <p class="l-js-5c">疑使有十二　　此七有异名</p>
  <p>见使三十六说普在三界者。欲界十二见五见苦断。二见习断二见灭断。三见道断。色无色界亦尔。疑使有十二者。欲界有四见苦习灭道断。色无色界亦尔此七有异名者。此烦恼说扼受流漏。问何以等故答。</p>
  <p class="l-js-5c">扼缚及受流　　漏一切无穷</p>
  <p class="l-js-5c">诸扼及受流　　烦恼是说漏</p>
  <p>系一切众生故说扼。受生具故说受。流下一切众生故说流。漏一切无穷故说漏。已说种种相。相应根今当说。</p>
  <p class="l-js-5c">诸使在三界　　尽护根相应</p>
  <p class="l-js-5c">随地诸根使　　相应于色身</p>
  <p>诸使在三界尽护根相应者。一切九十八使尽护根相应。诸烦恼后时依于无求而止。随地诸根使相应于色有者。梵天及光曜有喜根。彼地诸使喜根相应及护根。遍净有乐根彼地诸使。乐根相应及护根。</p>
  <p class="l-js-5c">邪见及无明　　欲界中乐苦</p>
  <p class="l-js-5c">嗔恚疑唯苦　　谓余一向乐</p>
  <p>邪见及无明欲界中乐苦者。欲界邪见无明乐根相应及苦邪见者作恶业为喜净业为忧。彼相应无明亦尔。嗔恚疑唯苦者。疑忧戚为本不决定故。不喜嗔恚亦尔谓余一向乐者。欲界余使一向乐相应非苦。彼欢喜为本。</p>
  <p class="l-js-5c">二勋坚著身　　见断唯应意</p>
  <p class="l-js-5c">欲界诸烦恼　　此根是相应</p>
  <p>二勋坚著。名诸烦恼思惟断。彼身痛相应心痛。于中身痛者乐根及苦根。心痛者喜根及忧根俱有。护根一切身痛思惟断意俱有。见断唯应意者。见谛断结唯意相应。欲界诸烦恼此根是相应者。是谓欲界诸烦恼。已分别相应根。上烦恼今当说。</p>
  <p class="l-js-5c">无惭亦无愧　　睡悔及与悭</p>
  <p class="l-js-5c">嫉掉眠烦盛　　故设上烦恼</p>
  <p>此八事说上烦恼诸使是烦恼。于中此上从中起此。是使垢依于使。问何者使垢。答。</p>
  <p class="l-js-5c">一切烦恼俱　　说睡及与掉</p>
  <p class="l-js-5c">无惭不善俱　　无愧亦复然</p>
  <p>一切烦恼俱说睡及与掉者。掉名于心不止息。是一切烦恼相应。烦恼是不止息眠虽名沈意。彼亦一切烦恼相应。以沉心使生烦恼。无惭不善俱无愧亦复然者。无惭名行恶时不惭他。无愧名自恶不厌不著。此二上烦恼。一向不善相应非无记。</p>
  <p class="l-js-5c">谓苦在于意　　悔思惟所断</p>
  <p class="l-js-5c">眠唯在欲意　　余各自建立</p>
  <p>谓苦在于意悔思惟所断者。悔名作善作恶事不成而悔。不可说是喜故一向苦相应。是意忧根相应从恶行生故。说思惟断苦相应故当知是欲界。眠唯在欲意者。眠意闭故眠是一向欲界在意地。彼于欲界一切烦恼相应。一切诸烦恼行于眠时。余各自建立者。谓余二上烦恼嫉及悭。嫉名见他乐生热。悭名守护惜著。彼俱自建立非余烦恼相应。问诸烦恼几识相应。答。</p>
  <p class="l-js-5c">欲嗔恚无明　　当知依六识</p>
  <p class="l-js-5c">谓欲思惟断　　色中随所得</p>
  <p>欲嗔恚无明当知依六识。谓欲思惟断者。欲界思惟所断。爱恚无明六识相应。色中随所得者。爱无明色界随所可得。梵天上四识彼中。此二烦恼四识相应。余烦恼在意识中。已说诸烦恼。如所断今当说。</p>
  <p class="l-js-5c">一时断烦恼　　而于中解脱</p>
  <p class="l-js-5c">无量时所得　　正智之所说</p>
  <p>一时断烦恼而于中解脱者。此烦恼无碍道一时断。非已断复断。无量时所得正智之所说者。此得尽数数如欲界见断。五时得尽证自分。及四沙门果如是。一切如贤圣品说。</p>
  <p class="l-js-5c">欲界中解脱　　圣说四断智</p>
  <p class="l-js-5c">离色无色界　　当知五断智</p>
  <p>永尽无余谓之断智。于中若欲界见苦习所断。若尽得无余解脱是一断智。见灭断二。见道断三。思惟断四。色无色界见苦习断一断智。见灭断二。见道断三。色界思惟断四。无色界思惟断五。问以何等故于断分断智。答智果故说断智。如瞿昙性中生亦名瞿昙。此亦复尔。问此诸使为心相应。为不相应。答相应。所以者何。</p>
  <p class="l-js-5c">心为使烦恼　　障碍清净违</p>
  <p class="l-js-5c">诸妙善可得　　当知相应使</p>
  <p>心为使烦恼者。若使心不相应不以烦心。若烦心者是故相应。障碍名若使心不相应。不障碍诸善法。若障碍者善法不生。不障碍使生是故相应。净相违诸妙善可得者。若使不相应不与善相违。若不与善相违者善心亦应生。若不相应是烦恼性亦不应作患。若相违常相随不生善。不相随则生善。因此事故是相应使。</p>
  <h2>贤圣品第五</h2>
  <p>已说使品。贤圣品今当说。</p>
  <p class="l-js-5c">如此圣断劳　　众恐怖之本</p>
  <p class="l-js-5c">等方便正智　　今当说善听</p>
  <p>不亭心者无能起正见是以。</p>
  <p class="l-js-5c">始自身处所　　系缚心令定</p>
  <p class="l-js-5c">亦欲缚识足　　及尽烦恼怨</p>
  <p class="l-js-5c">是方便于身　　真实相常定</p>
  <p class="l-js-5c">诸痛及此心　　法亦如是观</p>
  <p>此身不净相无常相苦相无我相。是相定真实彼自身一处系心离心乱。始真实观身相。次观痛后观心。彼伴彼依及彼相应余心数法。观亦诸心不相应行。如其性如其相所有如是。彼身痛心法意正次第生。</p>
  <p class="l-js-5c">入法中总观　　同观诸法相</p>
  <p class="l-js-5c">此四是无常　　空无我非乐</p>
  <p>入法中总观同观诸法相者。入法意止中彼圣总观诸行相。观诸行相已增长养止。生无垢智眼。一切身痛心法总观。问云何。答。</p>
  <p class="l-js-5c">此四是无常　　空无我非乐</p>
  <p>此身痛心法展转相生。故无常不自在。故空非主故无我。恶灾患故苦。</p>
  <p class="l-js-5c">从是名暖法　　即是意中生</p>
  <p class="l-js-5c">行是十六行　　正观四真谛</p>
  <p>从是名暖法即是意中生者。彼如是观生善暖。于中当生无漏智火能烧一切行薪。问彼何行何境界。答行是十六行正观四真谛。彼行是十六行境界。四真谛四行观苦谛。此苦性劣从因缘生故无常。无常力所坏故苦。内离人故空。不自在故无我。四行观习此习成相似果故因。行相续习。一切生死无穷可得故有。不相似事相续故缘。四行观灭此灭覆一切患尽故灭。除一切烦恼火故止。胜一切法故妙。舍生死故离。四行观道此道至非品故道。非颠倒故如。一切圣所履故迹。生死患转出故乘。是谓彼行十六行境界。四真谛善根谓之暖法。</p>
  <p class="l-js-5c">彼起已成立　　生顶及于忍</p>
  <p class="l-js-5c">得世第一法　　依倚于一相</p>
  <p>彼起已成立生顶及于忍者。若已成暖法于中复于欲界生善根如顶。亦十六行观四真谛。胜暖法故说顶。已增上顶生善根名为忍。亦十六行观四真谛堪任故说忍。若忍已成立。得世第一法依倚于一相。一切世俗功德中。最胜生善根名世间第一法。开涅槃门故。于凡夫意中最胜故。说第一法。问以何等故说依倚于一相。答于凡夫意中。更无有比二功德。若有者彼亦应开涅槃门而不开。是故说依倚于一相。问彼几行何缘何地所摄。答。</p>
  <p class="l-js-5c">彼行苦四行　　说摄依六地</p>
  <p>彼行苦者。彼即缘苦谛非余四行者。谓行苦谛境界无常为首。所以者何。如初无漏心缘彼亦复尔。说摄依六地者。彼法摄于六地。未来禅中间禅根本四禅。非欲界不定界故。非无色界无见道故。问余善根何地所摄。答。</p>
  <p class="l-js-5c">忍亦摄六地　　余则依于七</p>
  <p>忍亦摄六地者。谛顺忍六地所摄如世间第一法。余则依于七者。暖及顶七地所摄。此六及欲界未除欲。欲界已除欲色界。</p>
  <p class="l-js-5c">世第一法次　　必兴起法忍</p>
  <p class="l-js-5c">忍次生于智　　俱观于下苦</p>
  <p>世第一法次必兴起法忍者。世间第一法次第。生无漏法忍名苦法忍。彼未曾观今观时堪任故曰忍。是谓初无漏无碍道。忍次生于智者。彼次第生苦法智。同境界受真实性解脱道。问彼忍及智何缘。答俱观于下苦。下苦者欲界苦彼同缘。</p>
  <p class="l-js-5c">上苦亦如是　　因灭道亦然</p>
  <p class="l-js-5c">是正观诸法　　说十六净心</p>
  <p>上苦亦如是者。上苦是色无色界苦。彼亦如是生忍无碍道智解脱道。苦未知忍及苦未知智。因者是习谛彼亦如是生四道。如苦习法忍。习法智习未知忍。习未知智。灭者灭亦如是生四道。灭法忍灭法智灭未知忍灭未知智。道亦然者。道亦如是生四道。道法忍。道法智道未知忍道未知智。是正观诸法说十六净心者。是见法。见法者。谓之正观是见异名。</p>
  <p class="l-js-5c">从法行利根　　此在十五意</p>
  <p class="l-js-5c">从信行当知　　钝见亦在中</p>
  <p>从法行利根此在十五意者。彼十五心顶若利根是说从法行。从信行当知钝见亦在中者。即彼十五心顶若钝根是说从信行。</p>
  <p class="l-js-5c">未离欲界欲　　趣向于始果</p>
  <p class="l-js-5c">舍六趣至二　　三向九无漏</p>
  <p>未离欲界欲趣向于始果者。彼从信行及从法行趣沙门果时。若未离欲俱趣须陀洹果。舍六趣至二者。欲界烦恼九种。微微微中微上。上中微中。中中上上微上中上上。彼若凡夫时已离六种。彼于后若趣证。是俱趣第二果。三向九无漏者。若已离九种是俱趣阿那含果。</p>
  <p class="l-js-5c">若至十六心　　是名住于果</p>
  <p class="l-js-5c">信解脱濡见　　见到说利见</p>
  <p>若至十六心是名住于果者。十六心名道未知智心相应。彼生已说住于果。未曾离欲界欲俱须陀洹。已曾离六品俱斯陀含。尽离九品俱阿那含。信解脱濡见见到说利见者。若彼趣时从信行钝根是信解脱。若彼从法行利根是见到。</p>
  <p class="l-js-5c">未尽思惟断　　极生生死七</p>
  <p class="l-js-5c">家家有三尽　　俱在道迹果</p>
  <p>未尽思惟断极生生死七者。彼信解脱及见到未离欲界思惟所断烦恼。是生生死七。彼有天上七生及人中。故说极生生死七。家家有三尽者。若三种尽上微上中上上是说家家。彼天上及人中。或生二家或生三家。后般涅槃故说家家。俱在道迹果者。极七有及家家当言俱住须陀洹。</p>
  <p class="l-js-5c">六尽一往来　　离八谓一种</p>
  <p class="l-js-5c">九灭尽不还　　已出欲污泥</p>
  <p>六尽一往来者。若有六种尽上三中三是斯陀含。彼余一生天上一生。人中一往来已般涅槃。故说斯陀含。离八谓一种者。若八品尽是一种。彼余唯一生无余故说一种。九灭尽不还者。若一切九品尽是阿那含。彼不复来欲界故说阿那含。所以者何。已出欲污泥。</p>
  <p class="l-js-5c">如是九烦恼　　若在上八地</p>
  <p class="l-js-5c">彼双道所灭　　世尊之所说</p>
  <p>如是九烦恼若在上八地者。如欲界九种烦恼暖暖至上。上上界亦如是。八地中梵世。光曜。遍净。果实无量空处。无量识处。无所有处。非想非非想处。彼双道所灭世尊之所说者。此一切烦恼欲界。及色无色界双道所灭。以无碍道灭。解脱道得证。问此道为世俗。为无漏。答。</p>
  <p class="l-js-5c">有垢无垢道　　俱能离八地</p>
  <p class="l-js-5c">住中说身证　　谓获灭尽定</p>
  <p>欲界地一。色界地四。无色界地三亦世俗道灭亦无漏。凡夫从世俗道尚得远离。况复圣住中说身证。谓获灭尽定者。住于八地无欲中。谓学得灭尽定是身证。所以者何。法似涅槃身所触故说身证。</p>
  <p class="l-js-5c">金刚喻定次　　必逮得尽智</p>
  <p class="l-js-5c">生意我生尽　　离于一切漏</p>
  <p>金刚喻定次必逮得尽智者。金刚喻定名非想非非想处。离欲时第九无碍道最后学心。于中一切诸烦恼永尽无余。一切圣行毕竟故。说金刚喻三摩提。此次第生尽智最初无学智。生意我生尽离于一切漏者。彼生定意我一切生尽。彼于尔时无著。解脱于一切漏。问无著几种。答。</p>
  <p class="l-js-5c">无著有六种　　是从信生五</p>
  <p class="l-js-5c">逮得于二智　　当知时解脱</p>
  <p>无著有六种者。世尊说六无著。退法念法护法等住。必升进不动法。于中若濡智及濡进。是得退具便退故说退法。暖智及暖进数数恶身。恶身已念坏故说念法。暖智而广进。进力常自护心故说护法。中智及等进是不增不损等。住于中道故说等住。少利而广进彼必得不动。故说必升进利智。及广进是始得不动故说不动。是从信生五逮得于二智者。于中五曾从信行彼有二智。尽智及无学等见。当知时解脱者。彼当知时解脱是求时。不能一切时随所欲学善。</p>
  <p class="l-js-5c">不动法利根　　是不时解脱</p>
  <p class="l-js-5c">获得于三智　　成就等解脱</p>
  <p>不动法利根是不时解脱者。谓一向利根是不动法。彼不时解脱能一切时。随所欲学善不求时。获得于三智者。彼有三智尽智无生智无学等见。成就等解脱者。谓此五无著时解脱。是成就等意解脱。谓不动法是成就不动解脱。</p>
  <p class="l-js-5c">慧解脱当知　　不得灭尽定</p>
  <p class="l-js-5c">唯有俱解脱　　成就灭尽定</p>
  <p>慧解脱当知不得灭尽定者。此六无著若不成就灭尽定。是说慧解脱是慧力解脱非定力。唯有俱解脱成就灭尽定者。此六无著若得灭尽定是说俱解脱。彼俱力解脱慧力及定力。已说贤圣。人法今当说。</p>
  <p class="l-js-5c">从信行诸法　　及从法行法</p>
  <p class="l-js-5c">圣道见谛道　　是尽同一相</p>
  <p>从信行法从法行法是说见道。</p>
  <p class="l-js-5c">于中诸根法　　是名未知根</p>
  <p class="l-js-5c">谓余有学法　　佛说已知根</p>
  <p>于中诸根法是名未知根者。于见道法中谓根根数如心。及痛信首五根是未知根。谓余有学法佛说已知根者。离见道学法诸余学法中。即彼根说已知根。</p>
  <p class="l-js-5c">当知无知根　　在于无学中</p>
  <p class="l-js-5c">已得果便舍　　前道应当说</p>
  <p>当知无知根在于无学中者。无学法中即彼根说无知根。已得果便舍前道应当说者。此无漏法升进得果时。舍无碍道所摄及解脱道。</p>
  <p class="l-js-5c">已尽为解脱　　得摄于一果</p>
  <p class="l-js-5c">不秽污第九　　灭尽应当说</p>
  <p>已尽为解脱得摄于一果者。无碍道至解脱道。于其中间得烦恼尽。但得果时一切烦恼。尽得一解脱果。不秽污第九灭尽应当说者。说诸烦恼九种道所灭。但不秽污第九无碍道一时断不渐渐。</p>
  <p class="l-js-5c">若有相似名　　彼能获不动</p>
  <p class="l-js-5c">无著及信脱　　彼同性增道</p>
  <p>若有相似名彼能获不动者。谓无著不能一切得不动。性必升进得彼是相似名。无著及信脱彼同性增道者。谓信解脱一向性必升进。是增益诸根逮得见到非余。问云何知渐渐见谛。答。</p>
  <p class="l-js-5c">建立功德恶　　次第见真谛</p>
  <p>非以见功德时见恶。亦不以见恶时见功德。亦非初总观彼恶。亦非一时一切厌。亦非总功德诸功德亦非一时合。是以建立功德恶次第见真谛。问云何知有为无为果。答以无碍道力得有为无为果。无碍道力得有为果及无为果。是故以无碍道力。得有为无为果。</p>
</body></html>