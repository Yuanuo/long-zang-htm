<!DOCTYPE html>
<html>
<head>
  <meta charset="utf-8"/>
  <meta name="author" content="法胜/古印度"/>
  <meta name="library" content="龙藏"/>
  <meta name="catalog" content="龙藏/小乘论"/>
  <title>阿毗昙心论卷第四</title>
</head>
<body>
  <h1 class="head">阿毗昙心论卷第四</h1>
  <h2>契经品第八</h2>
  <p>已说定品契经品今当说。</p>
  <p class="l-js-5c">一切智所说　　契经微妙义</p>
  <p class="l-js-5c">此吾今当说　　宜应善心听</p>
  <p>虽有一切阿毗昙契经义。然诸契经应具分别今当说。世尊说三界欲界色界无色界。问此云何。答。</p>
  <p class="l-js-5c">欲界十居止　　色界说十七</p>
  <p class="l-js-5c">无色中有四　　三有亦复然</p>
  <p>欲界十居止者。此欲界十居止。地狱畜生饿鬼人。六欲天。四王天。三十三天。炎摩。兜师哆。化乐。他化自在。是众生起欲想。此处所中若可得物尽望淫欲所有。是以说欲界。问色界云何。答色界说十七。色界说十七者。居梵身梵富楼光。少光无量光光曜。少净无量净遍净。无挂碍受福果实。无想众生不烦不热善见善现色究竟。此处所不起欲想。但成极妙色。非男非女形是故色界。无色中有四者。无色界四。居无量空处。无量识处。无所有处。非想非非想处。此处所无色彼离色欲。是以说无色界。问世尊说三有欲有色有无色有。此云何。答三有亦复然谓前三界分别即是三有。问如世尊所说七识住。是云何。答。</p>
  <p class="l-js-5c">善趣是欲界　　及色界三地</p>
  <p class="l-js-5c">无色亦如是　　慧知诸识住</p>
  <p>此欲界中若趣善数。如人及六欲天。色界前三地无色前三地。初禅地上。二禅地三二禅地上。三禅地三三禅地上。四禅地九。于中前三地及无色前三地。是说七识住。何以故。不坏识故恶趣中苦痛坏故。不得立识住。第四禅无想定坏故。亦不得立识住。非想非非想处。灭尽定坏故。不得立识住。是故不说。</p>
  <p class="l-js-5c">第一有无想　　众生居说九</p>
  <p class="l-js-5c">诸有漏四阴　　是说四识住</p>
  <p>第一有无想众生居说九者。此七识住及无想众生非想非非想处。是说九众生居。于中众生居止是故说众生居。诸有漏四阴是说四识住者。有漏色痛想行。若识相续有此伴。是故说识住。问世尊说十二枝缘起。此亦应当说相。答。</p>
  <p class="l-js-5c">诸烦恼及业　　有体渐渐生</p>
  <p class="l-js-5c">是名说有枝　　众生一切生</p>
  <p>于中烦恼是无明爱受名说业者。行及有名说体者。余枝是一切众生渐渐生依体立烦恼。烦恼所作业业所作体。是故十二种分别。问此枝为一时行为渐渐。答非一时。十二苦阴说十二枝。无明为首。</p>
  <p class="l-js-5c">彼是次第立　　受于生死中</p>
  <p class="l-js-5c">过去及未来　　处中说于八</p>
  <p>彼有枝次第立。于中前生时一切烦恼。共有及伴说无明。由此故造业。业造果是行。彼生种心是识。彼共生四阴相续是名色。于中所依眼为首。诸根是六入。根境界心和合是更乐。更乐所生受是痛。痛所著是爱。痛具所烦劳是受。彼所劳造业是有。于中更受果是生彼生中无量起灾患是老死。如是此有枝一切生中。二摄过去世。二未来。八现在生中摄。问世尊说六界此云何。答。</p>
  <p class="l-js-5c">诸大谓有四　　及与有漏识</p>
  <p class="l-js-5c">亦色中间知　　是界说生本</p>
  <p>诸大谓有四及与有漏识亦色中间知者。四大地水火风有漏识及色中间可知。谓眼所受此六法说界。问以何等故于众多法中说六界。答是界说生本。是六法生死之本。此中有士夫想。于中身地所生。水所润火成熟除烂腐臭。风所起。空中间饮食。由风行出入识所立。此中起士夫想。是生死性故说界。问世尊说四圣谛此相云何。答。</p>
  <p class="l-js-5c">诸行若有果　　有漏是说苦</p>
  <p class="l-js-5c">若有因是习　　苦尽谓之灭</p>
  <p>诸行若有果有漏是说苦者。一切有漏从行因中生。亦作一切苦患。是故一切行说苦谛。若有因是习者。一切有漏行他因。是以一切行说习谛。如一女亦说母亦说女前后故。如是有漏行亦说苦谛亦说习谛。已生当生故。苦尽谓之灭者。一切有漏行灭休息止谓之灭谛。</p>
  <p class="l-js-5c">若有无漏行　　是说为道谛</p>
  <p class="l-js-5c">彼为二事故　　见著则知微</p>
  <p>若有无漏行是说为道谛者。一切无漏行说道谛。何以故。休息苦时尽是具故。问何以故说谛。答彼为二事故。二事说谛。自相真实非颠倒。及见彼得非颠倒意。问如前因后果。以何等故。世尊前说果后说因。答见著则知微。圣谛虽有前习后苦。先修道后得灭。但应前见苦谛后见习谛。如是应先见灭谛后见道谛。何以故。苦粗习细灭粗道细。是故世尊先说苦谛后说习谛。先说灭谛后说道谛。问世尊说四圣沙门果此几种。答。</p>
  <p class="l-js-5c">圣果有六种　　最胜在九地</p>
  <p class="l-js-5c">第三在六地　　二俱依未来</p>
  <p>圣果有六种者。六种四沙门果无漏五阴及数缘灭。问四沙门果何地所摄。答最胜在九地。最胜是无著果。是九地所摄。根本四禅三无色未来及中间。第三在六地者。不还果六地所摄。具足四禅未来及中。非无色以无法智故。二俱依未来者。须陀洹果及斯陀含未来禅所摄。以未离欲故。问世尊说四道。苦非速通苦速通乐不速通乐速通此何相。答。</p>
  <p class="l-js-5c">从信行诸法　　无烦恼迟想</p>
  <p class="l-js-5c">从法行诸法　　无烦恼速想</p>
  <p>从信行诸法无烦恼迟想者。从信行无漏法是非速。钝根辈所摄是迟。若受此当知信解脱时解脱。亦受同钝根故。从法行诸法无烦恼速想者。从法行无漏法利根辈所摄是速。若受此当知见到不时解脱亦受同利根故。</p>
  <p class="l-js-5c">根本禅地中　　知假名乐想</p>
  <p class="l-js-5c">小及难得故　　余皆是苦想</p>
  <p>根本禅地中知假名乐想者。根本四禅中利根及钝根法说乐道。何以故。止观导等故及乐行故。小及难得故余皆是苦想者。余地摄无漏是苦想。所以者何。以小故。未来禅中间禅止道小。无色中观小。是故极苦一向难得及小故说苦。问世尊说四不坏净。于佛不坏净。于法僧圣戒不坏净此云何。答。</p>
  <p class="l-js-5c">自觉声闻法　　解脱亦余因</p>
  <p class="l-js-5c">清净无垢信　　圣戒及决定</p>
  <p>自觉声闻法解脱亦余因清净无垢信者。自觉是佛。彼佛无著果所摄。无学功德是佛法。于此法若无漏信。是说于佛不坏净。已取正证声闻。彼学无学功德是说声闻法。于此法若无漏信。是说于僧不坏净。涅槃中无漏信及余有为法。如苦谛习谛信。菩萨无漏功德信。学无学辟支佛法信。是说于法不坏净。圣戒者无漏戒。是说于戒不坏净。问以何等故不坏净。一向无漏非有漏。答及决定此是决定。从正见中生故。无漏信无漏戒定无漏。有漏信者为不信所坏。有漏戒者为非戒所坏。是以不决定。无漏不坏至后生是以决定。故不坏净一向无漏。问世尊说修定有四。有修定于现法中得乐居。有修定得知见。有修定分别慧。有修定得漏尽。此何相。答。</p>
  <p class="l-js-5c">初禅若有善　　说现法是乐</p>
  <p class="l-js-5c">若知于生死　　是说名知见</p>
  <p>初禅若有善说现法是乐者。净及无漏初禅能得现法乐居。若知于生死是说名知见者。生死智通。是说修定知见共依五阴。</p>
  <p class="l-js-5c">慧分别当知　　求得诸功德</p>
  <p class="l-js-5c">金刚喻四禅　　是名为漏尽</p>
  <p>慧分别当知求得诸功德者。方便生功德名欲界戒。闻思修功德一切色无色界善法。一切无漏有为法。是一切修定分别慧。金刚喻四禅是名为漏尽者。金刚喻名最后学心共相应。共有第四禅所摄。是说修定漏尽。何义此如来自已说。问世尊说四如意足四正断四意止。彼亦应当说相。答。</p>
  <p class="l-js-5c">善有为诸法　　求方便等起</p>
  <p class="l-js-5c">佛说如意足　　亦现正意断</p>
  <p>善有为诸法求方便等起佛说如意足者。求方便等起如前修定分别慧。说是一切如意足。如意乘器故。亦现正意断者。即此一切功德说正断。</p>
  <p class="l-js-5c">彼亦是意止　　四圣种亦然</p>
  <p class="l-js-5c">谓有恩力生　　彼圣之所说</p>
  <p>彼亦是意止者。即此法亦说意止。问世尊说四圣种此云何。答四圣种亦然。即此法亦说四圣种。问何以故。此一切功德。说意止正断如意足圣种。答谓有恩力生。彼圣之所说。此诸法谓定恩力生由定住。是故说如意足。精进恩力生故说正断。念恩力生故说意止。少欲知足恩力生故说圣种。已共分别道品。自相今当说。</p>
  <p class="l-js-5c">净信精进念　　喜慧及倚觉</p>
  <p class="l-js-5c">护思惟戒定　　是法谓道品</p>
  <p>此十法说道品非余。于中信是信根信力精进是四正断。精进根精进力精进觉枝正方便。念是念根念力念觉枝正念。喜是喜觉枝。慧是四意止慧根慧力。择法觉枝正见。倚是倚觉枝。护是护觉枝。思惟是正志。戒是正语正业正命。定是四如意足定根定力定觉枝正定。问何以此法如是多种分别。答。</p>
  <p class="l-js-5c">处方便一意　　濡钝及利根</p>
  <p class="l-js-5c">见道思惟道　　佛说三十七</p>
  <p>处者。正念立缘中故说意止。方便者。正方便故说正断。一意者。立一意故说如意足。濡钝意得故说根。利根者。利根意得故说力。见道者。见道得故说道支。思惟道者。思惟道得故说觉支。是谓分别事故。佛说三十七。此十法事故佛说三十七。问此道品何地所摄。答。</p>
  <p class="l-js-5c">禅第二未来　　是说三十六</p>
  <p class="l-js-5c">三四三十五　　中间禅亦然</p>
  <p>禅第二未来是说三十六者。第二禅无正志未来禅无喜觉枝。余有三四三十五。中间禅亦然者。第三第四禅中间禅。无喜觉枝无正志余有。</p>
  <p class="l-js-5c">第一说一切　　三空三十一</p>
  <p class="l-js-5c">最上二十一　　欲界二十二</p>
  <p>第一说一切者。初禅具有三十七。三空三十一者。三空中有三十一。喜正志正语正业正命身意止彼中无余有。最上二十一者。非想非非想处。无七觉八道及身意止。欲界二十二者。除觉枝道枝余有。问世尊说四食揣食更乐食意思食识食。是何想。答。</p>
  <p class="l-js-5c">诸食中揣食　　是欲界三种</p>
  <p class="l-js-5c">识思及更乐　　是食谓有漏</p>
  <p>诸食中揣食是欲界三种者。欲界揣食三种香味细滑。除饥渴故说食。识思及更乐是食谓有漏者。有漏识有漏思有漏更乐。是说食有何义。后生相续不断故说食。问世尊说三三摩提空无愿无相。此三摩提云何行几行。答。</p>
  <p class="l-js-5c">无愿有十行　　二行是空定</p>
  <p class="l-js-5c">圣行中四行　　说是无想定</p>
  <p>无愿有十行者。无愿三摩提行十行。无常行苦行习谛四行道谛四行。二行是空定者。空三摩提二行空及无我行。圣行中四行说是无想定者。无想三摩提灭谛四行。问世尊说四颠倒。于无常有常想心颠倒想颠倒见颠倒。苦有乐想不净有净想非我有我想。心颠倒想颠倒见颠倒。此何见断为何性。答。</p>
  <p class="l-js-5c">晓了见苦断　　四种是颠倒</p>
  <p class="l-js-5c">三见性所有　　舍见正见说</p>
  <p>晓了见苦断四种是颠倒者。一切四颠倒见苦断以行苦处故。三见性所有舍见正见说者。颠倒是见性三见中最上即是说颠倒。身见是说我见我是我见故。边见见有常及断。见盗不净见净彼一切行苦处。及见性所有心想见作乱故。说心颠倒想颠倒见颠倒。但非性颠倒。问世尊说多见六十二首。是何见所摄。答一切见是五见所摄。身见为首。问云何知。答。</p>
  <p class="l-js-5c">诽谤于真实　　此说为邪见</p>
  <p class="l-js-5c">非实而见实　　是二见及智</p>
  <p>诽谤于真实此说为邪见者。谓见诽谤真实法无。此如说无施无齐无说。如是一切说邪见。非实而见实是二见及智者。五阴中不真实我见。我观有是实见说身见。非真实乐净观有乐净。是见见盗及余邪智思惟所断。如夜有见。谓是贼。如竖木人像。</p>
  <p class="l-js-5c">净见谓戒盗　　是非因见因</p>
  <p class="l-js-5c">受边说此见　　依断灭有常</p>
  <p>净见谓戒盗是非因见因者。谓法于法非因见是因。此见是戒盗。如苦行至解脱。受边说此见依断灭有常者。谓见无常事见常。是谓有常见。谓因缘相续不识已见断。是谓断见谓之受边见。</p>
  <p class="l-js-5c">建立诸诽谤　　因依于二边</p>
  <p class="l-js-5c">若有事转行　　是正见应断</p>
  <p>建立诸诽谤者。说邪见。彼若诽谤苦是见苦断。若诽谤习是见习断。若诽谤灭是见灭断。若诽谤道是见道断。身见建立于苦我是我是见苦断。见盗建立苦为乐是见苦断。若习是见习断。若灭是见灭断。不受正法是故见灭断道亦复然。戒盗若行有漏处是见苦断。若行无漏处是见道断。见断灭计常是亦见苦断。现五阴受断灭计常非不现。此中分别一切诸见。问世尊说二十二根。此云何。答。</p>
  <p class="l-js-5c">诸界在于内　　身三及命根</p>
  <p class="l-js-5c">是根生死依　　圣人之所说</p>
  <p>诸界在于内者。眼耳鼻舌意。身三者。身根三种身根男根女根。及命根者。命根第九。是根生死依圣人之所说者。此九根生死依故。说根众生是生死想。</p>
  <p class="l-js-5c">从痛诸烦恼　　信首依清净</p>
  <p class="l-js-5c">九根谓无漏　　是三依于道</p>
  <p>从痛诸烦恼者。乐根苦根喜根忧根护根。是诸痛从此诸烦恼故说根。信首依清净者。信根精进念定慧根。依此解脱故说根。九根谓无漏是三依于道者。信首五根三痛及意根。是若无漏依道故说根。谓从信行法行道所摄是未知根。谓思惟道所摄是已知根。谓无学道所摄是无知根。问此中几欲界系。几色界系。几无色界系。答。</p>
  <p class="l-js-5c">欲界四善八　　色种性有七</p>
  <p class="l-js-5c">诸心数者十　　一心慧所说</p>
  <p>欲界四者男根女根苦根忧根。是一向欲界系。余如界品说。善八者。信首五根及三无漏。色种性有七者。色根有七五色根男根女根余者非色。问几性心几性心数几非性心非性心数。答诸心数者。十信首五根及五痛。一心慧所说者。意根是余根非性心非性心数。问几有报几无报。答。</p>
  <p class="l-js-5c">一及十有报　　是慧之所说</p>
  <p class="l-js-5c">十三中是报　　见实者分别</p>
  <p>一者忧根一定有报。一向善不善故。现在方便起是不从报生。非威仪非工巧。是以非无记故一向有报。及十有报是慧之所说者。信首五根谓有漏是有报。谓无漏是无报。意根及三痛谓无记及无漏是无报。余善不善是有报。苦根谓无记是无报余有报。问几是报几非是报。答十三中是报。见实者分别十三根中。或性是报或非色根。七命根意根及四痛无记法者。善不善中生故报。问生时几根最初得报。答。</p>
  <p class="l-js-5c">二或六七八　　谓初时可得</p>
  <p class="l-js-5c">欲中有报相　　亦六及上一</p>
  <p>二或六七八谓初时可得者。谓渐渐成根。如卵生湿生胎生。是最初时二根生身根及命根。化生无形得六根。五色根及命根。一形七二形八。欲中有报想者。此说是一向欲界众生。亦六及上一者。色界最初得六根。无色一根。彼尔时一向秽污心。是以一向秽污得心心数法非报。问命终时几根最后舍。答。</p>
  <p class="l-js-5c">四舍八与九　　或复舍于十</p>
  <p class="l-js-5c">死时渐渐灭　　善舍各增五</p>
  <p>四舍八与九或复舍于十死时渐渐灭者。无记心渐命终时。最后舍四根身意命护根。无形一时无记心命终舍八根。一形九二形十。善舍各增五者。即彼善心加增信首五根。如是色无色界随根可得亦如是。问几见断几思惟断几无断。答。</p>
  <p class="l-js-5c">二断无断四　　二种根有六</p>
  <p class="l-js-5c">三微妙不断　　谓余思惟断</p>
  <p>二断无断四者。四根见断思惟断无断意根及三痛。二种根有六者。信首五根及忧根。三微妙不断者。三无漏是不断。谓余思惟断者。九根思惟断命根八及苦根。已说诸经门今当说。问世尊说六识。眼识耳鼻舌身意识此识识何法。答。</p>
  <p class="l-js-5c">若取诸根义　　是五种心界</p>
  <p class="l-js-5c">受一切诸法　　是谓意识界</p>
  <p>若取诸根义是五种心界者。义名五种色是五识识。眼识识色乃至身识识细滑。受一切诸法是谓意识界者。意识识一切诸法。此境界一切诸法。问有十法欲界相应不相应。色界相应不相应。无色界相应不相应。有为无漏相应不相应。无为二种善及无记。此中应分别智。一一智境界几法。答。</p>
  <p class="l-js-5c">五法应当知　　法智之境界</p>
  <p class="l-js-5c">未知智为七　　他心境界三</p>
  <p>五法应当知法智之境界者。五法法智境界欲界相应不相应。无漏相应不相应无为善。未知智为七者。未知智境界七法。色无色界及无漏相应不相应无为善。他心境界三者。他心智境界三法欲色及无漏相应。</p>
  <p class="l-js-5c">有漏智有十　　因果境界六</p>
  <p class="l-js-5c">解脱智一法　　道二谓余九</p>
  <p>有漏智有十者。有漏智是等智。彼一切十法境界一切法境界故。因果境界六者。苦智及习智是境界六法。三界相应不相应。解脱智一法者。灭智境界一法唯无为善。道二者。道智境界二法。有为无漏相应不相应。谓余九者。余尽智无生智是境界九法。除其无为无记是谓智解。</p>
  <p class="l-js-5c">自地烦恼定　　所使于自地</p>
  <p class="l-js-5c">一切遍是种　　随在于彼类</p>
  <p>自地烦恼定所使于自地者。欲界诸烦恼所使于欲界。梵世诸烦恼所使于梵世。如是至非想非非想处尽当知。一切遍是种随在于彼类者。通一切遍不通一切遍。诸烦恼所使随种通一切遍亦他种。如身见见苦断。此中苦谛所断一切使所使。及见习断通一切。如是至命根思惟断。此思惟所断一切所使及通一切。</p>
  <p class="l-js-5c">三界烦恼定　　定在于三界</p>
  <p class="l-js-5c">二界应当知　　一界亦复然</p>
  <p>三界烦恼定定在于三界者。谓法三界所摄是定在于三界。此中三界一切使所使。如意根定在三界。此中一切使所使。二界应当知者。谓法二界所摄是定于二界。此中二界一切使所使。随界可得。如觉观定在欲色界。此中欲色界一切使所使。一界亦复然者。谓法定在一界。此中一界一切使所使如忧根。定在欲界一切使所使。</p>
  <p class="l-js-5c">此佛说契经　　显示于诸法</p>
  <p class="l-js-5c">识智及诸使　　分别此三门</p>
  <p>此佛契经中。若说诸法是三门应分别。识门智门使门。如欲有中五根义是六识识。色界四识除鼻识舌识。相应不相应故七智知。五种故欲色界使所使。</p>
  <h2>杂品第九</h2>
  <p>已说契经品杂品今当说。</p>
  <p class="l-js-5c">已说随相应　　一一分别法</p>
  <p class="l-js-5c">于上众杂义　　今略说善听</p>
  <p class="l-js-5c">有缘亦相应　　有行或与依</p>
  <p class="l-js-5c">心及心数法　　是同一义说</p>
  <p>心及心数法此名差别。一切行一缘是故说有缘。更互相应故说相应。境界行故说行。由依生故说依。</p>
  <p class="l-js-5c">从缘生亦因　　有因及有为</p>
  <p class="l-js-5c">说处有道路　　有果应当知</p>
  <p>有为法中此名差别。由依缘故说缘。生他故说因。由依因故说有因。由依造有故说有为。多方便善显现故说处。依过去未来现在道路故说道路。有转成果故说有果。</p>
  <p class="l-js-5c">有恶亦隐没　　秽污下贱黑</p>
  <p class="l-js-5c">善有为及习　　亦复名修学</p>
  <p>有恶亦隐没秽污下贱黑者。不善及隐没无记法此名差别。不可说辈中立故说有恶。烦恼所覆故说隐没。烦恼垢污故说秽污。凡鄙故说下贱。无智闇乱故说黑。善有为及习者。善有为法此名差别。慧中生故说善行时。能得功德及可行故说习及修。已说心相应行。心不相应行今当说。</p>
  <p class="l-js-5c">无思想二定　　亦众生种类</p>
  <p class="l-js-5c">句身味名身　　命根与法得</p>
  <p class="l-js-5c">凡夫性所有　　及诸法四相</p>
  <p class="l-js-5c">非色不相应　　说是有为行</p>
  <p>无思想者。生无想天心心数法不起。二定者。无想定灭尽定。无想定名厌于生死解脱想。由第四禅心相续一时断。灭尽定名厌于劳务息止想。由非想非非想心相续一时断。亦众生种类者。生处已生于此处众生依及心相似。句者名会所说如所行非常谓兴衰法味者句会事。广说如偈及契经。名者字会说义如说常命根者。根及大等相续不断。得者成就诸法不舍。凡夫性者。未取正证离圣法是凡夫性。所有四相者。生住老无常。非色者。此一切诸法如上所说。非色非色所摄。不相应者无缘故。说是有为行者。有为造故说有为行。问此中几善几不善几无记。答。</p>
  <p class="l-js-5c">善二三种五　　七应是无记</p>
  <p class="l-js-5c">二在色当知　　一在无色地</p>
  <p>善二者。无想定灭尽定。三种五者。得生老住无常。善中善不善中不善无记中无记。七应是无记者。七无记无想天众生种类。句味名命凡夫性所有。问此中几欲界系几色界系几无色界系。答二在色。当知一在无色地。二在色当知者。无想定及无想天是色界。一在无色地者。灭尽定在无色界。</p>
  <p class="l-js-5c">二界说于三　　谓余在三界</p>
  <p class="l-js-5c">有漏无漏五　　其余定有漏</p>
  <p>二界说于三者。句味名亦在欲界亦在色界。非无色界离言语故。谓余在三界者。众生种类命得凡夫性所有。及四相通在三界。问此中几有漏几无漏。答曰。有漏无漏五其余定有漏五者。得生老住无常。在有漏中有漏。在无漏中无漏。其余定有漏者。谓余一切定有漏。问此离圣法假名凡夫三界中无记。此云何舍云何断。答。</p>
  <p class="l-js-5c">初无漏心中　　圣不成就舍</p>
  <p class="l-js-5c">凡夫流诸界　　离欲时灭尽</p>
  <p>初无漏心中圣不成就舍者。第一无漏心中得圣法时得不成就舍。凡夫流诸界者。流诸界时谓处所命终此处所舍。谓处所生彼处所得无记故。离欲时灭尽者。谓地凡夫所有。若此地离欲尔时得灭凡夫性。已说心不相应行。无为今当说。三无为法数缘灭非数缘及虚空。于中数缘灭者解脱诸烦恼。依于数缘灭有漏法离烦恼解脱。数缘力智力计挍事有而无。是名数缘灭。无挂碍之相是名曰虚空。谓不障碍色是虚空。</p>
  <p class="l-js-5c">诸法众缘起　　亦从依与缘</p>
  <p class="l-js-5c">不具以不生　　此灭非是明</p>
  <p>一切有为法从众缘而生无缘则不生。如眼识依眼依色依空依明依地依寂然。若此一切共和者便得生。若余不具便不得生。如眼时眠一切时生。尔时是余事不具眼识不得生。若彼眼识应当生而不生。眼生已终不复更生离此缘故。是有未来不复当生。彼起具差违不和是非数缘灭。如是一切行尽当知。已说无为因今当说。问有为法说是因。此中云何因为谁因。答。</p>
  <p class="l-js-5c">前因相似增　　或俱依倚生</p>
  <p class="l-js-5c">二因及一缘　　一向已生说</p>
  <p>前因相似增者。前生法后生相似因转增。如濡善于自地濡善因。及中因上因中于中因。及上因上唯上因。行法时有住有增终不减。以是故非为濡因。或俱依倚生者。或因俱生如相应因及共有因。二因及一缘一向已生说者。自然因已生当言因。非不生前者后因。未生者无前后。若为有者应随时生不从因。但不尔是故不有一切。遍因亦如是及次第缘。问谓此报者为是众生数为非众生数。答报是众生数报者众生。数法中。说非不众生数。所以者何。众生数者不共有。非众生数共有是故非报。问是果法云何。答有为解脱果。一切有为法性果。所有由因缘故无为解脱亦应说道果。问有缘法云何行缘。答有缘者共俱有缘法是相应是共俱一缘中行不别。问何处行。答行于他境界。他境界中行非自性。离自行及缘差别故。问心心数法为有处所为无处所。答无处所。所以者何。普因故普因生心心数法。因二眼生一识。若有住处者应住一眼中一识故。若尔者第二眼不应见色而见。是故非一眼中住。如是一切尽知。若如是者。以是故无住处。问世尊说心解脱云何。心解脱为过去为未来为现在。答生时而解脱道生时解脱。所以者何。道生时诸烦恼灭。是故生时解脱。问道生时断烦恼为不。答。</p>
  <p class="l-js-5c">道灭时灭结　　明慧之所说</p>
  <p>道灭时断诸烦恼非生时。所以者何。道生时是未来。未来道者不能行事。以是故无碍道灭时断烦恼。解脱道生时解脱。问世尊说有爱无有爱。有爱几种无有几种。答。</p>
  <p class="l-js-5c">有爱有五种　　无有独一相</p>
  <p>有爱有五种。有爱名于生不生物。若爱是名有爱。此五种有苦断见习灭道断及思惟断。无有独一相者。无有爱名已见断。乐于断是名无有爱。此一向思惟断。所以者何。从见爱思惟断。此是不转行相续中。爱非爱见是故思惟断。问世尊说三界断界无欲界灭界此何相。答。</p>
  <p class="l-js-5c">爱处余烦恼　　灭尽是三界</p>
  <p>爱断是无欲界。处断是灭界。余烦恼断是断界。问十心欲界。善秽污无记色界。善秽污无记无色界。善秽污无记及无漏。此心几秽污心中可得。几善心中可得。几无记心中。答。</p>
  <p class="l-js-5c">秽污心得十　　正觉之所说</p>
  <p class="l-js-5c">善心中得六　　无记即无记</p>
  <p>秽污心得十正觉之所说者。秽污心中得一切十心界。及地来还时三界善秽污及无记。此心一切得退时得无漏。善心中得六者。善心中得六心。欲界善求学得及身口行。亦变化心无记。色界善变化心无记。无色界善心及无漏。无记即无记者。无记心唯无记以劣故。问前已说道品十法。此中几根性所有。几非根。答。</p>
  <p class="l-js-5c">道品有六法　　当知是为根</p>
  <p>此中六法根性。所有信首五根及喜余者非根所有。问诸法为自性相应。为他性。答。</p>
  <p class="l-js-5c">相应于诸法　　是说谓为他</p>
  <p>诸法他性相应不自性。非为自性于自性伴。问若此解脱当云何。答。</p>
  <p class="l-js-5c">缘中解于缚　　大仙人所说</p>
  <p>诸烦恼于缘中愚即彼不起愚。缘中缚即于中解。不可以相应解相应。所以者何。以空故。问若断即是解脱为异。答如是若解脱者即是断。问颇断非解脱不。答有。或断已故缚。见道及思惟。苦智已生习智未生。见苦所断烦恼断。而见习所断烦恼缚。如是思惟所断一切种。更互相缘故。问见四真谛云何得不坏净。答。</p>
  <p class="l-js-5c">二解于三谛　　四由见正道</p>
  <p class="l-js-5c">兴起清净信　　修习于二世</p>
  <p>二解于三谛者。观苦习灭得于法不坏净。苦智习灭相应信。是名不坏净得是及圣戒。四由见正道兴起清净信者。见道时具得四。问几世修。答修习于二世。诸法修于二世。现在修行未来者得修。问心共行法云何。答。</p>
  <p class="l-js-5c">一切心数法　　说是心共行</p>
  <p class="l-js-5c">此相及余法　　作亦应当知</p>
  <p>一切心数法说是心共行者。一切心数法说心共行心近故。此相者。此心有四相生住老无常。亦心近故。及余法者。余心数法相亦心共行。作亦应当知者。无教戒如前说。问断法云何。答断诸有漏法。一切有漏法断杂恶故。问知法云何。答知及诸无垢有漏及无漏。是一切知法一切智境界故。问远法云何。答过去未来是说远不办事故。问近法云何。答余说近。现在近办事故。无为近速得故。问定法云何。答。</p>
  <p class="l-js-5c">无间无救业　　及诸无漏行</p>
  <p>慧者说是定</p>
  <p>五无间业是定必至地狱故。无漏行亦是定必至解脱果故余不定。问见处云何。答见处必有漏一切有漏法见处五见处所故。问若成就根是成就几根。答。</p>
  <p class="l-js-5c">说有十九根　　谓成就极多</p>
  <p class="l-js-5c">少成就极八　　晓了根所说</p>
  <p>说有十九根。谓成就极多者。十九根成就极多如二形。及具根者未离欲见谛。少成就极八晓了根所说者。成就八根如不具身根断善根。及生无色中凡夫。问几种更乐。答五种。</p>
  <p class="l-js-5c">增有对无明　　处中明更乐</p>
  <p class="l-js-5c">圣道俱有二　　能兴起成果</p>
  <p>意识相应更乐是说增更乐。五识相应更乐是谓有对更乐。秽污更乐是说无明更乐。无漏更乐是说明更乐。有漏非秽污更乐。是说非明非无明更乐。问何等道德果为无碍道为解脱道。答圣道俱有二能兴起成果。二道共得果。一者解缚。二者得解脱。此二道成果。问无著住何心般涅槃。答无著心中得无为涅槃。无著一切事无所作无为无所求住。从报心中便般涅槃。问几有。答。</p>
  <p class="l-js-5c">生有及死有　　根本亦复中</p>
  <p>生有者。始生时阴是谓生有。死有者死时阴是谓死有。根本有者。除生有及死有。于其中间阴是谓根本有。中有者。有所至阴是谓中有。问说有厌有离欲。云何厌云何离欲。答。</p>
  <p class="l-js-5c">诸智在苦因　　此忍修于厌</p>
  <p class="l-js-5c">灭欲得无欲　　说普在四中</p>
  <p>诸智在苦因此忍修于厌者。若智及忍缘苦习。是说厌行厌处故。灭欲得无欲。说普在四中者。四谛中智及忍说离欲能断欲故。</p>
  <h2>论品第十</h2>
  <p class="l-js-5c">威仪不威仪　　若离复获得</p>
  <p class="l-js-5c">不由此致胜　　能决定者答</p>
  <p>答有从无色生色。</p>
  <p class="l-js-5c">颇得圣果时　　一切离诸恶</p>
  <p class="l-js-5c">有为净善法　　得已而不修</p>
  <p>答有退时得过去。</p>
  <p class="l-js-5c">道者兴起时　　未远离诸恶</p>
  <p class="l-js-5c">解脱时离恶　　愿答已必定</p>
  <p>答有谓当来愿。</p>
  <p class="l-js-5c">颇光曜烦恼　　兴起于定时</p>
  <p class="l-js-5c">清净初禅中　　获得堕衰退</p>
  <p>答有无著果修及勋修。</p>
  <p class="l-js-5c">颇见谛道中　　逮得诸善法</p>
  <p class="l-js-5c">是法亦有缘　　圣者不见缘</p>
  <p>答有欲界中修行等智。</p>
  <p class="l-js-5c">颇慧有漏果　　远离净功德</p>
  <p class="l-js-5c">不离从于意　　此亦是彼果</p>
  <p>答有欲界变化心。</p>
  <p class="l-js-5c">颇住无碍道　　成就于诸灭</p>
  <p class="l-js-5c">诸烦恼从彼　　非如无漏见</p>
  <p>答有修学诸道时。</p>
  <p class="l-js-5c">颇结不解脱　　无垢者获得</p>
  <p class="l-js-5c">而不断烦恼　　谓此无垢尽</p>
  <p>答有从光曜中生梵天时。</p>
  <p class="l-js-5c">颇无漏净地　　未曾得已得</p>
  <p class="l-js-5c">不离欲非退　　不依于见道</p>
  <p>答有离色欲取证时。得无漏无色思惟道。</p>
  <p class="l-js-5c">颇未得诸法　　而逮得此法</p>
  <p class="l-js-5c">不舍彼不得　　若能知者答</p>
  <p>答有余初无漏心品。得余无漏功德。舍凡夫事余者一切不得。</p>
</body></html>