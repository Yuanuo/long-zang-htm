<!DOCTYPE html>
<html>
<head>
  <meta charset="utf-8"/>
  <meta name="author" content="婆薮跋摩/古印度"/>
  <meta name="library" content="龙藏"/>
  <meta name="catalog" content="龙藏/小乘论"/>
  <title>四谛论卷第二</title>
</head>
<body>
  <h1 class="head">四谛论卷第二</h1>
  <h2>分别苦谛品第三之二</h2>
  <p>齿落相等不皆遍有。苦非不遍。云何说老是苦圣谛者。答遍满三界诸行变异。说名为老。是苦圣谛。如寿命灭。如经言。一切众生以老为法。复次诸天身形微妙稍损变害。前后异故。非无有老。细故难知。犹如其身。复次住前后异。是有为相遍满诸行说名为老。如牛同异。有为不住念念灭故。云何有老者。答一切有为法。刹那刹那灭实无有住。依相续住。故说老相。如江灯雨。是江水流。念念不住见相续不断。世人说言。此江流急。或言江长。灯雨亦尔。复次生死中间说名为老。何以故。初五阴起是名为生。最后阴坏是名为死。是二中间诸阴变异。病对治故。死生挍具故。说病为苦。若由病故身恒苦者。云何不违此偈无病第一利等。答冷热等病来逼迫故。说身恒病。免癞漏等重疾病故。游戏威仪读诵思修有力有能。故依此身说于无病为第一利。复次行苦火所燃故。说身恒病。暂离苦故。说无病为第一利。复次恒治助故说常病。身界暂调故。说无病为第一利。若天道无病。一切众生以病为法。此言应救。答阴生为苦遍满三界。是天道病。如经中说。色生是苦。生诸病依处故。如色余阴亦尔。又经说。比丘若说病者。是五阴别名。乃至痈刺等。又余师说。天将退时身心粗动。是名天病。正道论说。病为业果。是业果苦非苦圣谛者。答是业果报不离爱果。是故说业果报即说爱果。贪爱不离业故。如灯与光。业爱我见识果苦为性故。苦谛所摄故。不相违佛说苦名为病。又偈说饥为第一病。如此二说云何为异者。答若说病苦。重中轻病皆悉被摄。饥则不尔。故二说有异。复次不可治故。说饥为第一病。何以故。饥苦难治。治不穷故。如间日疟病。若眼病等则不如此。复次无止际故。是饥病者。从生至终永无暂息。余病不尔。复次饥病恒须治故。如朽弊屋相似无病。如怨诈亲。遍一切处故。揣食众生并患饥苦。如地狱品说。是故饥病最为第一。云何为死者。答命根断绝说名为死。遍一切众生故。由有火大能消饮食。身界毒蛇相乖违故。其性尽灭由此灭故。诸根无食随火而灭。心及心法根为上缘。以根灭故心法随灭。暖命及识舍离身根。是时名死如偈说。</p>
  <p class="l-js-5c">暖命及意识　　若舍离于身</p>
  <p class="l-js-5c">眠尸委在地　　如枯木无知</p>
  <p>复次同聚所得。阴界入等相续断绝。是名为死。死有二种。一自性死。二横死。自性死者。复有二种。一由业尽。二由命尽。横死亦有二种。一者自横。二者他横。复次死有三种。一随刹那死。二横死。三因尽死。随刹那死者。从托胎以来。乃至柯罗逻等十一位。无眴无息刹那谢。如偈说。</p>
  <p class="l-js-5c">从初夜众生　　爱托住于胎</p>
  <p class="l-js-5c">无碍自然去　　一向往不回</p>
  <p>又如经说。比丘汝等刹那刹那生老及死。是名随刹那死。横死者。毒火刀杖等自作或他作。因此命根断。是名横死。因尽死者。感长寿业尽灭无余。是死贞实。唯罗汉有。犹如灯尽。是名因尽死。云何死相云何死事云何死缘。答命根断绝。是名死相。舍离本道是名死事。生为死缘。云何死苦者。答怖畏苦故。是人临终为死金刚之所破坏。应往他方。非所究悉。将离亲友。我之爱热所护身屋崩破坏时。永离所作生重怖畏。故说死苦。复次火烧热故。若人曾经作恶不乐行善。将命终时破戒因故。见未来生恶道相现。起大忧悔身心焦恼。如死法经说。故名死苦。复次剧胎苦故。是人在胎中时恒受重苦。或母饮食相违威仪疲极。他所逼苦。虽受大苦而不失命。若死苦来顿夺前苦命根即绝。出胎亦尔。虽受大苦亦不失命。死苦若来夺此生苦命根即灭。复次在少壮位。受用六尘不知厌足。与所爱亲共住未久。由少壮无病性力自在财物胜故。恒起醉慢。是时若死其苦无比。若人过少壮位。财宝巨富谷帛资生。皆悉具足。或被王重罚。或遭困病。作是思惟。我必应死。其心已决。眼满热泪咽喉噤塞。观爱亲属目不暂眴。死王将去何苦剧此。是死至者如大山来。行四方便亦不能制。如大力怨不可摧伏。食啖一切如马口。火烧曝一切如劫末日。一切众生所不能度。如海水动不能过岸。如金刚霹雳碎五阴山。如大猛风拔倒身树。如伽楼罗吞啖阴龙。如饮味鬼伺人过失。如大怨贼恒夺命宝。如重罪人心无安乐。如恶国王重罚难谢。如春等时必定当有。以是义故说死名苦。放逸死破戒死生缘死。此三何异者。答慧命断故。名放逸人死。戒清净命破坏失故。名破戒人死。寿命根断故。名生缘死。复次退惰正法名放逸死。失比丘性名破戒死。退聚同分名生缘死。又有觉无觉死。有悔无悔死。有放逸无放逸死。有著无著死。有调伏不调伏死少分调伏死。其相云何。答行善凡夫圣及菩萨。正起忆念舍寿命根名有觉死。异此名无觉死。破戒人死名有悔死。持戒人死名无悔死。由五醉故。不恭敬行法律学处名放逸死。异此名不放逸死。于父母妻子等起爱著心而舍寿命。名有著死。异此名无著死。阿罗汉等在六恒住调伏六根。舍寿命根名调伏死。行恶凡夫散漫心死名不调伏死。有学圣人舍寿命根名少分调伏死。五阴念念自灭他害等死云何得成。答诸阴实念念灭。相续恒流。依相续故。他害等死得成。如约相续故说灯灭。复次诸根无事能故。譬如破瓶。复次寿命根坏故。有人说言。寿命根非刹那刹那灭。何以故。若念念灭寿命亦无。时死非时死他害死等皆不得成。三种病亦不得成。是故命根非念念灭。云何为怨憎会者。答怨憎亲爱不定故。若尘是所憎怨是其聚会。亦是所憎。如人于猪食。外曰。若尔苦谛不成立。以不定故。答不为怨亲尘不定故。怨憎会所生苦不定。如境界不定。生善则定。恶亦如是。怨憎会苦亦复如是。复次宿世恶业相似果聚集。名怨憎会立名为苦。复次怨憎会苦者。约苦受及资粮说。何以故。一切众生爱乐憎苦故。是受会名怨憎会。复次恶友共聚。多过失故名怨憎会苦。如偈所说。</p>
  <p class="l-js-5c">与恶友共聚　　非聚多过失</p>
  <p class="l-js-5c">是功德最大　　离则无忧悔</p>
  <p class="l-js-5c">善友共聚价　　我思难判决</p>
  <p class="l-js-5c">分离时是苦　　是共聚等价</p>
  <p>复次修净戒人。观细失怖畏。犯受恶戒事是其怨憎。生悔热故。恶觉观起。是修行人。憎怨能枯灭善法故。烦恼烧燃是圣人怨。能逆心静故。此中说恶业法烦恼果相应是名怨憎会。云何怨憎会相。云何怨憎会事。云何怨憎会缘者。答非所爱聚为相。心忧为事。业烦恼为缘。云何怨憎会苦者。答逼恼为体故。如恶邻里。为苦因故。如兽见狼。逼身心故。如毒刺在体。嗔恚缘故。如见本怨。无安因故。如无忧王传。复次与种种重苦品类相应。能害自身故。如阿难宿传。非爱相应多生求欲。求欲因缘生种种苦。如偈言。爱苦人求。复次由恶友故生大惊怖。如鹿见猎师。如人坐卧天衣所覆宝床。烧赤铁针以刺其身。身心战动生大困苦。是故名为怨憎会苦。若怨憎类有聚会者。永不相离。此义应至者。答一时境界性用相续。共相连知诸法恒相聚会。怨憎聚会异此义故。难不得成。复次苦受是名怨憎。此受不离于心。如是义者顺难。答如经中说。如摄有多种会义亦然。如持散偈言。</p>
  <p class="l-js-5c">一分具分心　　道用类相应</p>
  <p class="l-js-5c">类处及自性　　经说名法摄</p>
  <p>如摄有多种会亦如是。谓一境不相离。相对相著等。是故此难违顺皆得。云何为亲爱离者。答是亲爱尘或名众生或。非众生。与其别离名亲爱离。复次少壮无病寿命家色形富贵自在亲友相离。亦名爱别离。复次善业果报六入触摄。是退失名爱别离。如退天道。复次乐受破坏名爱别离。何以故。此乐受是爱著处。由此爱著于色等境亦生爱著。是乐受伴。谓想行识等亦所爱著。若论实义唯乐受坏名爱别离。云何亲爱离相。云何亲爱离事。云何亲爱离缘者。答离爱类为相。心忧悲为事。遭败为缘。云何亲爱离苦者。答因爱别离。是诸众生忧悲内然。犹如空树野火烧腹。如经说。若天退堕爱别离苦剧于地狱。如目连宿传。复次若众生疑闻见忆念亲爱别离忧悲苦生。是故名爱别离苦。复次父母妻子所爱眷属别离因故。如并失财懊悔失心。如著鬼狂漫语啼哭闷绝战掉。如临死人。如失王位重苦所逼。如无识无知痴乱默然。如船舶破没忧悲海。故名爱别离苦。老等聚会即怨憎会。少壮等离即亲爱离。更说怨会爱离。云何非重说者。答老等聚会少壮等离。如此二苦罗汉亦有。唯无憎会。如偈。</p>
  <p class="l-js-5c">若一切永无　　怨憎及亲爱</p>
  <p class="l-js-5c">无忧无染心　　是人得涅槃</p>
  <p>以此义故不名重说。复次由老病等无分别苦。与罗汉共。如前偈说。恶老汝可患等。怨憎会苦及爱别离因分别起。皆属心苦。未离欲人则有此苦。复由老病等名依内苦。怨会爱离名依外苦。故非重说。何所求不得者。答远离苦与苦不会。则得欢乐与不相离。求此不得名求不得苦。复次与生中老病死等诸苦。求不相会而不能得。是生定法故。故名求不得苦。复次求与怨憎不会亲爱不离。既不能得故。名求不得苦。外曰。此苦在前。二苦已显现。何用重说。答非所爱共聚名怨憎会。是所爱分离名爱别离。今求怨不会求亲不离。翻前二种立此为苦故非重说。复次已得未舍。与所憎尘共聚。名怨憎会。已得未舍。与所爱尘不得共聚。名爱别离。未得未舍。是所。爱尘求不能得。名求不得苦。由三世安立故非重说。云何求不得相。云何求不得事。云何求不得缘者。答求不得者。违逆意欲为相。以忧渴为事。现无功用宿不作善为缘。云何求不得苦者。犹如如意瓶等破故。失求王位等愿。复次苦因缘故。是所求欲五尘。由不能得欲火所然。如述波伽等烧然成灰。故名求不得苦。复次三时中能生苦故。是所求利我应不得。今不得已不得。由此生忧悲等苦故。名求不得苦。命尘即苦至得亦苦。求之不得云何为苦者。答以不定故。得者未必皆苦。何以故。若得信根不名为苦。复次是厌忧依止故。求不得者。能生求者厌恶忧恼心得五尘利。则不如是是乐想故。复次如少壮身老为后故。说名为苦。如是得五尘利败为后。说名为苦。如取阴为苦依止说名为苦。得五尘利说名为苦。义亦如是。以何因缘求之不得者。答因缘不具故。譬如种子若无有缘芽不得生。由宿世悭吝嫉妒邪见嗔故坏大家因。今求不得。如郁多罗比丘等宿传。因恶法故离苦受乐求不能得。譬如阿鼻地狱众生。求不得者。略说三因。一无宿世善。二自无功用。三他不爱敬。云何略说五阴为苦。答为摄初中后苦故。生为初苦。死为后苦。老等忧悲等名为中苦。复次为摄有间苦故。有间苦者。如老病死等。无间苦者。恒随一切有分。复次为摄各各自相无边众苦故。故说五取阴名通相苦。何以故。诸苦别类无边故。假使如来于无量劫广说苦相亦不能尽。复次生等诸苦如火。五取阴如薪。如烧然经说。复次五取阴为生等诸苦田地。何以故。取阴生苦名生取阴。变异苦名老取阴。逼恼苦名病取阴。破坏苦名死取阴。非爱聚苦名怨憎会取阴。亲离散苦名爱别离取阴。所须不遂名求不得。略义云何。答有三种。一多二异三一处。谓三世分散种类不同。摄在一处。故名为略。复次略有二种。一义略。以一义摄多义。譬如真宝。二名句偈略。能摄略义。如真宝器。如是苦有多义多名。但以一义一名摄之。皆尽说名为略。问诸阴何相。阴义云何。诸阴同一行相。云何不立一阴。阴及取阴二种云何。答如是等问。五阴论思择品中已广分别。问云何说取阴名苦。不直名阴苦。答欲分别谛有四相故。说取阴为苦。若直说阴是苦。则二谛不成。何以故。明阴戒定等五阴皆成苦谛故。问取阴何义。答爱欲是取义此阴能生取。为取所生与取相应。取所随逐能有取故。故名取阴。问随观一苦则通达苦谛。何用广分别诸苦相耶。答行人须广观众苦生厌离心。生厌心已能观通苦得入正观为此用故应须广说。复次为分别生老等苦生思择智。得此智已观苦一义。决无分别智。因此得生此智。以平等为境不劳功用。自然而流无有觉观。名第八智。依法境生。如宝象譬。问如经中说名为乐是乐依止。云何而说取阴为苦。答如偈言。</p>
  <p class="l-js-5c">执对治乐故　　颠倒欲故乐</p>
  <p class="l-js-5c">经说为苦故　　正见故无乐</p>
  <p>此义如五阴论广说。于轻品苦中及苦对治中。起于乐想实唯是苦。问此经中云何说略余经广辩色为苦。答为多闻慧人。是故略说取阴为苦。若无闻慧则为广说色取等为苦。如是为见光未见光人故广略说。问云何说取阴为苦。答苦盛逼故。如人处七宝楼。种种严饰可爱五尘。能悦其心生大欢乐。小针所刺即生苦受。忘失前乐如碱酸味。复次苦最多故。谓老病死爱别离怨憎会求不得。忧悲苦恼觅守失苦逼害苦等。取阴中最多乐少。虚妄如坏井水。问略说八苦其义云何。答众苦依止故生名苦。能令变坏故老名苦。能逼困身故病名苦。能灭诸根故死名苦。非爱共聚故怨憎会名苦。可爱相远故爱别名苦。悕望不遂故求不得名苦。是众苦相故取阴名苦。譬如射堋。复次有者。是真实苦有即是生。生是何法。谓名及色。色为老病死所害。名为别离怨憎会求不得苦所害。取阴为众苦所害。复次老病死名为身苦。以无分别故。爱别离等三名为心苦。由分别起故。生及取阴是身心二苦。复次由生说行苦。由死说坏苦。所余五句说名苦苦。此三苦以取阴为因。复次取阴有起名生。六道出现故。身变熟名老。以萎悴故。身界不平等及增长名病。令相违故。命终阴坏名死。离本道故。非爱受因共聚怨憎会乖意相应故。爱受因相远名爱别离。与爱不共故。所欲不遂名求不得。如愿不成故。为一切苦种本田故。取阴名苦。诸苦自生无功用故。</p>
  <h2>思量集谛品第四</h2>
  <p>说苦谛已。云何次第说于集谛。集者何义。云何自问及答。是渴爱何者。渴爱何相。何事何缘。是渴爱是言胜义。云何渴爱即集。此言自足。说渴爱已。何用复说能感后有。能感后有其义云何。能感后有决定喜欲相。随处处爱著。云何作多种说喜欲。何义随义。云何处处爱著重言。云何有诸别惑能作集相。云何但说渴爱为集。何因独说渴爱为集。不说诸业。若贪爱等。亦是业烦恼集。云何说但苦集耶。无明缘观味缘三受缘等爱。其异云何。已说四大触名色各为诸阴因。复说渴爱为因。此二说云何不相违。渴爱无明我慢业食皆为苦因。此等异相云何。喜欲欲欲等其义云何。藤林等是贪别名。其义云何。</p>
  <p>汝问说苦谛已。云何次第说集者。答已决心信果。未识信因。令识信因故。次说集为显苦谛随属因缘。复次为受化者迷十二缘生故。说苦谛依因缘生。复次苦谛犹如机关。随属因缘故。自性羸弱及无我相。复次世间贪爱坚锁之所系缚。不能出离生死牢狱故。显所缚能缚。复次有诸众生作如是计。此苦谛者。无有始终。难可除灭。由此执故不修正勤。是故佛说。苦虽无始。由因缘生故可除灭。譬如种子。故应修正勤。汝问集何义者。答平等聚生是名为集。离此三义则不成因。复次令起有本泉源能成能现。遮因缘是名集义。汝问。云何自问及答者。有诸弟子不解怯畏定心。护此三事故。佛自答者。为破难邪因显立正因。有诸异执。谓梵王自在及天人。时性四大空邻虚等。以为正因。为破邪执欲显正因故。佛自答。复次于十二缘生等诸经。已说多种集。有诸弟子未知此经定以何法为苦集故。佛自答。为欲令得决定智力。复次为覆智受化不通达略教中义。为令开觉故佛自答。复次为胜智受化觉观多故。不执持令智坚固故佛自答。复次为了智受化令得决定智力故佛自答。复次为分别智弟子令得了别。犹如燃灯。故佛自答。汝问是渴爱何者。渴爱何相何事何缘者。答是诸众生恒观有为法功德。依有用资粮心无厌足。故名渴爱。如饮碱水。如人盛夏昼日光照热渴所逼。周遍觅水来饮碱海。碱海有竭此渴无尽。如是世间凡夫。常为生死资粮爱欲焦然其心。邪妄分别令生热渴。一向专求五欲快乐。眼耳身识及心忆持所受用物。已得未得永无厌足。故说此法名为渴爱。复次不知厌足名为渴爱。如火草薪果苏蜡等。是所烧燃。于取类中无有厌足。世间凡夫贪爱然心。于人天中上妙五尘。念念受用不知厌足。如项生王。复次渴爱类见性别异故。各为二种。类异者。于取阴中起我执我爱。是名缘内类贪。于非取类中起我所执。是资粮爱名缘外类贪。见异者。依因有见愿有胜生。是名有爱依。无有见愿乐我断名无有爱。性异者。贪爱倒起覆藏为事。犹如云网。故名上心。贪爱随眠随逐为事。犹如蹑毒。名离心爱。复次渴爱因依缘业别异故。各为三种。因异者。愿乐未曾得尘。是爱名求觅苦因。于已得尘心生贪著。是爱名守护苦因。于已失尘心生懊恼。此爱名忧悲内热苦因。依异者。谓众生处所受具。众生者。乐得未来阴。求欲生故名依众生。爱处所者。乐三有道常求此处。名依处所爱。乐好声触色味香等尘境界。求欲受用。名依受具爱。缘异者。谓贪爱能作烦恼业苦缘。及缘此三起。业异者。谓平等不平等相续渴爱。平等爱者。依道理求觅受用。名平等爱。翻此名不平等爱。相续爱者。随眠贪爱无始相逐名相续爱。复次渴爱取道对治资粮别异故。各为四种。取异者。于欲界中欲喜迷闷渴爱贪著。名为欲取。于我言见戒等中渴爱著亦尔。道对治异者。谓四圣性所对治故。资粮异者。谓饮食衣服卧具医药。复次渴爱依三受别异故为五种。于乐受中生二种爱。谓聚集爱及不相离爱。于苦受中亦生二种。谓不聚会爱及相离爱。于舍受中起无明爱。复次渴爱以事异故。离为五种。谓未得求得以愿为事。二生愿乐已求觅为事。三求觅得已增长为事。四增长已守护为事。五既守护已后时失坏忧悲为事。复次渴爱依五阴故五。依六根故六。依六根各有三受故成十八。复次依结及离结故三十六。如是等是贪爱树随眠为根。我爱资粮受为身干。三界贪爱为其高大。六爱聚为枝。爱行为茂叶。百八爱为花。生等为恶果。如此渴爱为苦集因。为苦生因。名为渴爱。此中应知。渴爱相者。心喜为相。事者无厌足等十一种为事。缘者观有为功德为缘汝问。是渴爱是言胜义。云何渴爱即集此言自足者。答渴爱多种。若能感后生乃是定集。余则不取。若不尔者。闻正法等亦应为集。复次是渴爱能感未来。若不能感则非所取。复次是渴爱若与喜欲相随。则名为集。若不尔者则非所取。复次为欲简除似集谛法故。言是渴爱。复次是守为显证量。如现世苦因渴爱生证量所得。当知去苦生不离渴爱。如郁伽长者经说。汝问。说渴爱已何用复说能感后有者。答渴爱者。此言未了故。说能感后有显定渴爱。若但说渴爱是集。则阿罗汉渴爱水等亦应是集。若有渴爱能为灭渴爱。依止亦应成集。汝问。能感后有其义云何者。答能令识等阴著后有故。何以故。我及我所是所执处。如是渴爱能令识等执著此处。如尘著湿衣种子著湿田。复次能生未来有故。如母生子。复次能为未来生食。故如识食触。食复次能引能爱。故故说能感后。有又有往昔耆旧诸师释佛说。渴爱有四因缘。能感后有。一能使相缘。如经言。随眠贪爱未被拔除。是苦恒生恒续犹如龙池。二能摄诸道故。如经言。比丘若于色等境界。起贪欲爱著。是识随依色住。受想行亦如是。三能结能续。如经言。能结能缝不舍境故。令未来世三有得生。四能令受生。如经。于此四食处若有爱欲。名色即生。汝问能感后有决定喜欲相。随处处爱著。云何作多种说者。答此三句皆是渴爱别名。譬如人手名为頞悉多。亦名柯罗。亦名波尼。复次果伴境界别异。是故多说能施。未来果故。说能感后有。喜欲为伴故。说喜欲相随。取种种境故。说处处爱著。复次有法但感后有。不与喜欲相随。如随眠贪爱。有法但与喜欲相随。不能生有。如不堕界贪。故应具说多名。汝问。喜欲何义者。答喜者于有资粮中心生安乐。说名为喜乐。此中生欲名为喜欲。譬如色欲。复次喜种类欲名为喜欲。譬如宝瓶。复次是乐有染名喜心著名欲。合此二种故名喜欲。譬如名色。复次喜欲更互相生。故名喜欲。如庵罗子等。汝问。相随义云何者。答共义名随。此随眠与上心为伴。能生后有。复次外爱共行故。说内爱与喜相随。譬如爱取。复次随者。得地为义。复次分别部说。相随有四种。一境界相随。二相应相随。三间杂相随。四缘起相随。境界相。随者如经说。若人起觉观。分别与色相随。相应相随者。如经言。此心与慈相随。间杂相随者。如经言。是人修习信根与慈相随。复次有经说。染著憎恚相随思惟相随。缘起相随者。如经言。修习正见与无放逸相随。此论所明喜欲。即是间杂相随。汝问。处处爱著重言云何者。答于三有中爱著种种诸界。于诸界中爱著种种生处。于诸生处爱著种种众生聚。于众生聚中爱著种种诸根。于诸根中爱著种种诸尘。于诸尘中爱著种种诸业。复次心猴行境不定。恒乐取尘随逐渴爱种种诸有及有资粮。由随摄舍处处爱著。复次观著求处行不定故。如偷稻牛。复次弃取余尘亦不离欲。譬如五囚人母欲说处处爱著。汝问。有诸别惑能作集相云何但说渴爱为集者。答为最胜故。若渴爱王所至之处。一切惑众皆同聚集。复次由渴爱摄故。若渴爱不令余惑啖味。余惑则灭。若诸惑不起。贪爱亦不起。何以故。无分别依故。复次设无余惑。但有贪爱生死亦起。如手抟湿沙。复次难分别故。由此渴爱亦入善法。但观口故如内怨家。复次至门不入故。如阿那舍至涅槃门。由贪爱故不能得入成上流人。问无明亦胜。何故不立。答不然。无明盲人由渴爱故堕阴坑苦。譬如盲象。求欲后生。故受来报不由无明。譬如生盲入诸门。以是义故。故说渴爱为集。汝问何因独说渴爱为集不说诸业者。答烦恼胜故。何以故。贪爱等是实生因。业不如此。云何知耶。业虽具在。为贪爱尽故。诸阿罗汉无复后生。前来已说有真似集。贪爱等能为有因故。是实集谛业为引有因故。说为相似集。复次贪等由道所灭。业则不尔。何以故。诸佛等究竟修道已。犹闻有残业在。复次业不堕界故。不名真集。汝问。若贪爱等亦是业烦恼集。云何说但为苦集者。答有如是义。此中为立四谛故说为苦集。何以故。于圣谛中简择真实因故。说渴爱等为苦谛集。复次有及生阴渴爱为集。是渴爱于现世中与生等诸缘。共作烦恼业集。不如渴爱独为苦集故。但说渴爱为苦谛集。复次定以随眠渴爱为苦谛集。为显此义。佛说偈言。</p>
  <p class="l-js-5c">如树根未拔　　虽断犹更生</p>
  <p class="l-js-5c">随眠爱未除　　苦体恒相续</p>
  <p>约缘内渴爱。说缘爱起取。约缘外渴爱。说缘取起求觅业。汝问。无明缘观味缘三受缘等爱其异云何者。答经说无明为爱。缘此爱为烦恼缘起。经说观味亲境起常邪等见。因此起爱。是爱为业缘起。经说由贪爱故得三种受。是爱为受缘起。复次一切烦恼无明为缘。此贪爱缘无明起故。说缘无明爱。一切诸见为诸业缘。缘此诸见起贪爱。此爱名业缘爱。一切诸苦三受为体。缘此起爱名苦缘爱。复次不信了为因。名缘无明爱。观有为法乐常等味邪智为因。名缘观味爱。余类为因名缘爱爱。此爱为缘起。及界有三。由境界有六。汝问。已说四大触名色名为诸阴因。复说渴爱为因。此二说云何不相违者。答为显有因故说渴爱有已。为显等分因故说四大。为显种种因。故说于触为触不一故受有三。为坚信因故说名色。如大缘生经说。阿难。若识不托母胎。是迦罗啰。得结实不。不得世尊。阿难。若无迦罗啰。是识能托胎不。不能世尊。由此二法更互相持故得坚住。复次无始时因名渴爱。一期因。谓四大刹那因。谓触及名色具二因。谓宿世因及现功用因。复次五阴宿世因。谓渴爱于受生中四大为初因。如迦罗啰为頞浮陀等因。俱起因名触。先时及俱起因名为色。汝问。渴爱无明我慢业食皆为苦因。此等异相云何。答渴爱为无别异因。业为别异因。食为引持苦因。无明及我慢为一切因。复次渴爱能为有因。业为道因。食为平等因。无明及我慢为更互因。复次渴爱为苦真正因。是苦根本故。所余因为资粮。集助贪爱故。汝问。喜欲欲等其义云何。答尘已到故心生欢喜。由喜生爱故名喜欲。求未得尘名欲。因此生爱名为欲欲。汝问。藤林等是贪别名。其义云何。答欲尘为境界。能染于心故。说欲染贪著四定及果是名色欲。贪著三摩跋提及果。是名有欲。能障涅槃行。说名为刺。能烧热心说名欲火。能垢污心说名欲尘。能令心浊说名欲垢。能缠绕心说名欲辫。无思计故说名欲缚。令痴迷故说名欲闷。心沉名欲著。随有行故说名随流。常悕望故说名无厌。得无饱足故说名为贪。障出离故说名为盖。能覆藏故说名烦恼。令不离有故说名为结。不正思惟所触恼故。说名为锥。能萦朿刺故说名为藤。向上转增故说名大。欲周普界道丛根尘胜乐等故说名为遍。著种种尘起种种著。说名爱著。于生死资粮未得及得心生欢喜。说名喜欲无厌。积聚欲尘利养名为渴爱。如是方便轮回送引不离生死。说名欲将。游烦恼水结爱行绳。说名欲网。从上下流入生死海。说名爱河。譬如变异渴病所逼入尘海。由此无有饱足故名渴。如海吞流。如火烧薪等。此惑无满。说名无休。能结死生前后无间。故名为缝。此渴爱在。能令生死相续不断。或由自由他能受六道生死故。于余惑中说名为集。具如大有品中广说。此品解贪爱有十一种应知。一名。二义。三体。四用。五因。六对治。七净。八不净。九生次第。十立难。十一救义。若行人识此起观。自行教他不迷道理。故说此义。</p>
</body></html>