<!DOCTYPE html>
<html>
<head>
  <meta charset="utf-8"/>
  <meta name="author" content="优婆扇多/古印度"/>
  <meta name="library" content="龙藏"/>
  <meta name="catalog" content="龙藏/小乘论"/>
  <title>法胜阿毗昙心论经卷第六</title>
</head>
<body>
  <h1 class="head">法胜阿毗昙心论经卷第六</h1>
  <h2>修多罗品第八之余</h2>
  <p>问曰。世尊说二十二根。彼云何。答曰。</p>
  <p class="l-js-5c">谓眼等四根　　身根有三种</p>
  <p class="l-js-5c">如意根及命　　此根生死依</p>
  <p>谓眼等四根者。眼耳鼻舌。彼眼根眼识依净色。于色已见今见未来或当知此。或复有异彼余自分。问曰何谓自分。答曰彼相似义也。如色不曾见今不见当不见。何以故识空故。如是一切如识自依说。身根有三种者。身根亦如是。彼说三种身根男根女根。如意根何者意根。若心意识彼复六识身。若已知法今知法当知法。或复是自分彼无生法如是当来。及命者命根第九彼三界寿。此根说生死依故说根。众生生死故。</p>
  <p class="l-js-5c">受是烦恼伴　　信等依涅槃</p>
  <p class="l-js-5c">九根若无漏　　此三依于道</p>
  <p>受是烦恼伴者。苦乐忧喜舍受。杂烦恼烦恼伴依地故说根。信等依涅槃者。言精进念定慧依寂灭伴故说根。九根若无漏。是三依于道者。信等五喜乐舍意根等。有漏无漏此中若无漏。彼依于道三根说。如贤圣品说。如是诸根名二十二。事十七。男根女根身根少分。三无漏无异。问曰何者是根义。答曰彼增上义是根义。如人主兽王一切法有增上主。彼最胜增上主名根。彼取六境界增上主。男女二根众生差别分别增上主。初时无差别。命根持众生身增上。受有烦恼增上。信等涅槃增上。无漏道差别增上。</p>
  <p class="l-js-5c">欲界四善八　　色种根有七</p>
  <p class="l-js-5c">诸心数有十　　一心智者说</p>
  <p>欲界四者。如是根四在欲界。男女忧苦决定欲界相应。问曰何故色界无男女根。答曰无受用事故。鼻舌二根亦应无。为端严身故生无妨。又男女二根令身丑恶故无。无苦根非逼迫果故。彼他不恼故无忧根。何以故无知生故。彼智知欲界。余色根意根界品已说。舍根信等五根三界相应不相应。喜乐根色欲相应不相应。无漏三根决定不相应命根。杂品当说。问曰几善。答曰善八。信等五三无漏必定是善非不善。余忧根受等善不善无记忧根命根后当说。余如界品说。如是取色七者眼等五及男女根。此等是色余非色。问曰几心性几非心性如是广说。答曰诸心数有十。五受五信等。一心智者说者。意根一种心自性。无漏前已说九根无漏。三余非心心数决定。问曰几有报几无报。答曰。</p>
  <p class="l-js-5c">一及七有报　　此义应当知</p>
  <p class="l-js-5c">十三中是报　　见实者所说</p>
  <p>一及十有报此义应当知者。忧根一向有报。何以故善不善故。问曰何故忧根无记无。答曰忧根与喜下劣行相违。非身边见相应故。非隐没无记分别转故。非不隐没无记。非工巧报生威仪等分别生。若彼分别生谁在于后。非离欲灭离欲不断故。非不隐没无记。是故非不隐没无记。忧根信等中若有漏彼有报。若无漏彼无报。意根及三受若不善善有漏彼有报。无记无漏无报。苦根善不善有报。无记无报余根非有报。问曰何故不善善有漏有报。答曰坚固住故资助力。如畦水润粪覆烂坏坚固种子生。非无漏无资缘故。如在仓中种子。虽坚不生爱水不润故。余烦恼如粪无故不能烂坏。非无记有报。如烂种子虽置畦中不生。问曰几根是报。答曰十三中是报见实者所说。七色根意根命根。除忧根四受是有报。亦有非报色长养非报余是报。命根正受果寿行数。彼非报余是报。意根及受善秽污非报。威仪工巧变化心数非报。余是报余根决定非报。问曰几根最初生时得报。答曰。</p>
  <p class="l-js-5c">二或六七八　　初念生时得</p>
  <p class="l-js-5c">欲中有报相　　色六及上一</p>
  <p>若众生根次第生。卵生湿生胎生彼初念二根报生身根及命根。意根彼是秽污是故不取。非秽污心为连系报。非秽污是故非报。舍根亦如是。化生无根六色根五及命根。一切化生不少眼根等。一根七二根八。欲中有报根故。此法用欲界众生当知。色六及上一者。色界得六。无色界一但命根。问曰死时最后舍几根。答曰。</p>
  <p class="l-js-5c">舍四八与九　　亦说舍于十</p>
  <p class="l-js-5c">渐终及顿没　　善舍各增五</p>
  <p>舍四八与九亦说舍于十渐终及顿没者。无记心渐终舍四身意命舍根。无根一时无记心死舍八。谓眼等根命意舍根。一根九二根十不善心亦尔。问曰善心舍几根。答曰善舍各增五。于是中加信等五根。色无色随所得亦如是。问曰几见断如是等应当广说。答曰。</p>
  <p class="l-js-5c">二断无断四　　六根则二种</p>
  <p class="l-js-5c">三无漏不断　　余则修道尽</p>
  <p>二断无断四者。意根及三种受此见断修断。若无漏无断。六根则二种者忧根见修断。信等五根修道断不断。三无漏不断者。一向无漏故。余则修道尽者。余九根修道断。彼眼等八不秽污故。修道断堕生死故非不断。苦根五识身是故修道断。问曰世尊说六识身。彼取何法。答曰。</p>
  <p class="l-js-5c">若取识根义　　五种心境界</p>
  <p class="l-js-5c">若取一切法　　是则意识界</p>
  <p>若取识根义五种心境界者。色等五境界五识身取。眼识取色色形相色者。谓青等无量种。形相者长等无量种。彼眼等不到取眼著药。捭则不见。耳识声亦不到取。鼻香舌味身触此到取。一切五识身能取现在境界。问曰意识云何取。答曰若取一切法是则意识界。若五识身所取。彼若不取过去未来。现在法及无为一切意识取。除彼刹那自体共生相应法。问曰初知不坏境界已说此境界。云何十种差别。答欲界相应不相应如是。色界无色界如是。无漏有为无为善无记。问曰十智一一智几法境界。答曰。</p>
  <p class="l-js-5c">五法应当知　　法智之境界</p>
  <p class="l-js-5c">七种随顺智　　他心境界三</p>
  <p>五法应当知法智之境界者。欲界相应不相应及无漏无为善。七种随顺智者。色无色无漏相应不相应善无为。他心境界三者。欲色界无漏相应。</p>
  <p class="l-js-5c">有漏当知十　　因果智有六</p>
  <p class="l-js-5c">解脱智一法　　道智二余九</p>
  <p>有漏当知十者。世俗智一切十种法境界。因果智有六者。苦集智三界相应不相应。解脱智一法者。灭智中一无为善。道智二者。道智有为无漏相应不相应。余九者。尽智无生智境界九法除无为。无记使境界如前说。复欲总说故说此。</p>
  <p class="l-js-5c">自地诸烦恼　　定使于自地</p>
  <p class="l-js-5c">自种一切遍　　在彼种类中</p>
  <p>自地诸烦恼定使于自地者。欲界一切使所使。欲界乃至有顶地彼地亦然。胜故对治故下地上地不使。离欲现前上地下地不使。自种一切遍在彼种类中者。自种类法自种类使所使。一切遍他类亦使如身见。见苦断使所使见集断等他类亦使。如是一切遍使说。乃至修道断修道断一切使。所使一切遍使。</p>
  <p class="l-js-5c">三界定烦恼　　如是定三界</p>
  <p class="l-js-5c">如是说二界　　一界生亦然</p>
  <p>三界定烦恼如是定三界者。三界摄烦恼中三界使所使。随方便如意根。三界于中一切三界使所使。如是说二界者二界所摄法二界使所使。如方便如觉观欲界及色界。于中欲界色界使所使。一界生亦然者。一界所摄法一界使所使。如忧根欲界于中欲界使所使。</p>
  <p class="l-js-5c">此佛所说经　　若事我已说</p>
  <p class="l-js-5c">识智及诸使　　观察此三门</p>
  <p>此佛所说经中。若我所说法此三门应宣说。识门智门使门。如欲界中根事一切有。是故欲界六识身当知相应不相应故。七智知除比智灭智道智。五种类摄故。欲界一切使所使。色界三根事有此四识识七智知。色无色界一切使所使。无色界无五境界。但一识识六智知。除他心智法智灭智道智。无色界一切使所使。如是一切应当知。</p>
  <h2>杂品第九</h2>
  <p class="l-js-5c">已说定相续　　种种诸余法</p>
  <p class="l-js-5c">于上众杂义　　我今当略说</p>
  <p>已说定相续种种诸余法者。已说诸法彼此相续种种聚。于上众杂义我今当略说者。于上所说广义今略说。</p>
  <p class="l-js-5c">有缘有相应　　有行及有依</p>
  <p class="l-js-5c">心及心数等　　是说总略义</p>
  <p>此是心心数法名。于种种法中攀缘转故名有缘。俱同行同方便名相应。境界行作故名有行。依根转故名有依。</p>
  <p class="l-js-5c">从缘生亦因　　有因及有为</p>
  <p class="l-js-5c">说事及世道　　有果此决定</p>
  <p>此是有为法名。彼彼缘和合得生故名缘生。他法生故因由因力故。有因诸法和合作故名有为。多因差别显示故名说事。未有有转自相行名世。彼有果名有果。</p>
  <p class="l-js-5c">有罪亦隐没　　秽污下贱黑</p>
  <p class="l-js-5c">善有为及习　　亦复名修学</p>
  <p>有罪亦隐没秽污下贱黑者。此是不善隐没无记法种种名。可厌恶故名有罪。烦恼覆蔽故名隐没。烦恼垢污故名秽污。凡鄙故名下贱。无智闇分故名黑。善有为及习亦复名修学者。善有为法如此名也。智中有或相续此法名智是故善。如世间说善巧人歌舞善巧手。或善者慧名彼慧善谈说故名善。摄取如是义也。功德增上成就说习。亦说修心。不相应行此中当说。</p>
  <p class="l-js-5c">无想二正受　　亦众生种类</p>
  <p class="l-js-5c">句味与名身　　命根与法得</p>
  <p class="l-js-5c">谓彼凡夫性　　及诸法四相</p>
  <p class="l-js-5c">非色不相应　　说是有为行</p>
  <p>无想名无想众生生。心心数法不转。二无心定者。无想定灭尽定。无想定名厌于生死解脱想。第四禅力心相续次第中间灭。灭尽定名厌散乱心寂灭想。初住想心思念。非想非非想过恶心心数次第灭。众生种类名一趣生众生。身根长短来去住饮食自共分。句名字集随所欲说义。分齐究竟名句。如婆伽罗那云。言说味者字生。名者随义名也。如牛马等。如毗伽罗论言句。命者随得根大。心和合事次第相续不坏。因得名得法到成就得一义也。凡夫性者。未到正决定聚远离圣士夫法。四相者生老住无常如行品说。非色者。非此法色自性。不相应者不相应无缘也。说是有为行者。行隐摄故。问曰此行几是善如是等广说。答曰。</p>
  <p class="l-js-5c">二善五种三　　当知七无记</p>
  <p class="l-js-5c">二在于色界　　一在无色地</p>
  <p>二善者。无想正受灭尽正受。一向是善有报故。无想正受无想报灭尽正受。除命根有顶四阴。五种三者。得生老住无常等。善中善不善中不善无记中无记。当知七无记者。无想种类句味名命根凡夫性。问曰几欲界如是等。应广知。答曰二在于色界。无想正受广果地故。一在无色地者。灭尽定非想非非想处摄故。</p>
  <p class="l-js-5c">二界三当知　　余在于三界</p>
  <p class="l-js-5c">有漏无漏五　　其余定有漏</p>
  <p>二界三当知者。名句味欲界色界。非无色界离语言故。余在于三界者种。类得命凡夫相。问曰几有漏几无漏如是等。答曰有漏无漏五。得生老住无常相等。有漏中有漏无漏中无漏。得者有漏中有漏。无漏尽为无漏。数灭圣凡夫有漏无漏。非数缘无为唯有漏。其余定有漏者。当知余行决定有漏。问曰离圣法名凡夫。彼云何舍云何断。答曰。</p>
  <p class="l-js-5c">最初无漏心　　是圣不得舍</p>
  <p class="l-js-5c">愚夫流转界　　离欲时灭尽</p>
  <p>最初无漏心是圣不得舍者。圣者苦法忍舍凡夫性。是舍凡夫对治愚夫流转界者。此凡夫事界流转舍。随彼处决舍地生随地得。不隐没无记故如是一刹那得。离欲时灭尽者。随地离欲若凡或圣。彼地凡夫事断。问曰三无为已说彼有何相。答曰。</p>
  <p class="l-js-5c">断烦恼远离　　是名数缘灭</p>
  <p class="l-js-5c">无诸障碍相　　是名为虚空</p>
  <p>断烦恼远离是名数缘灭者。若身见等烦恼数缘力所灭。彼断次第断若远离欲得。彼数分名数灭。无诸障碍相是名为虚空者。容受色无障碍。住来去等事得是名虚空。</p>
  <p class="l-js-5c">依于众缘法　　有依及攀缘</p>
  <p class="l-js-5c">若不具不生　　此灭非是智</p>
  <p>有为法依缘力能生彼无不生。如眼识眼色明空。忆彼生和合意作眼识生余。阙一则不生。若与余识相应。念念眼生灭和合。阙此眼识不生。若彼眼依识欲生彼不生。若彼眼生灭已。彼必定不复生。如是色彼缘阙。彼眼识未来灭不复生。如是余识身如得生说。若彼生灭彼初非智缘。如是事不数数而灭名非数灭。略说未来不生法中。缘阙毕竟不生。自然灭名非数灭。问曰已说有为法因。彼何法何因。答曰。</p>
  <p class="l-js-5c">前因相似增　　或俱依倚生</p>
  <p class="l-js-5c">二因及一缘　　一向已生说</p>
  <p>前因相似增者。前前法如是相似未来因。亦增因非灭因。如软善根软中上自地善根因中增。增增因修习法住增非减。非胜法为下因。或俱依倚生者。如相应共有因。二因及一缘一向已生说者。自分因已生说非未生前生后生自分因。说非未生有前后。如是一切遍因。亦说当知次第缘过去现在。阿罗汉最后心心数除。余过去现在心心数。彼一切名次第缘一种。一种不差别前聚后聚。次第缘故名次第缘。问曰何故色心不相应行非次第缘耶。答曰众杂事色杂如是。一时欲界色界不相应现前。如受戒凡夫及圣人亦不相应行。三界不相应一时现前。心心数不杂事故得名次第缘。问曰报为众生数。非众生数耶。答曰。</p>
  <p class="l-js-5c">报是众生数　　有为解脱果</p>
  <p class="l-js-5c">有缘说俱转　　谓于他相转</p>
  <p>报是众生数者。众生数法必定得名为报。何以故不共故非非众生数共故。问曰报者何义。答曰不相似受故。如善不善无记。问曰果法说何者。答曰有为解脱果。一切有为法善不善无记果。因缘相依故数缘灭。无为者彼说道果。问曰有缘法云何缘中转。答曰有缘说俱转。若法有缘彼一时缘转不别异。问曰何处缘转。答曰谓于他相转。他攀缘义也。非自性自性缘。何以故自性离自性故。一切事中如眼不自见。指端不自触。刀不自割。相应不缘。何以故一缘故。俱生亦不缘太相近故。如眼著药捭眼眵。眼睫太近故不见。自依不能缘。问曰彼有住处无住处耶。答曰。</p>
  <p class="l-js-5c">遍因无处所　　欲生时解脱</p>
  <p class="l-js-5c">烦恼智心中　　道欲灭时灭</p>
  <p>遍因无处所者。此遍因心心数二眼因生一识。如是耳鼻舌识亦然。若有处所应一眼中生。若然者应一眼见非二眼见。或两识生不然是故无处所。问曰何心解脱。为过去现在未来耶。答曰欲生时解脱。欲生时道灭烦恼。是故欲生时得解脱。无学心障中得解脱。问曰道生时断烦恼耶。答曰烦恼智心中道欲灭时舍。道欲灭时断。烦恼欲生是未来。未来道不能作事。是故无碍道欲灭时舍烦恼。解脱道欲生时解脱烦恼得。次说烦恼名。问曰有爱有几种。答曰。</p>
  <p class="l-js-5c">有爱有五种　　无有唯一相</p>
  <p class="l-js-5c">爱事余烦恼　　断离是三界</p>
  <p>有爱有五种者。有爱名有中贪著彼五种。苦集灭道见修道断。无有唯一相者。无有爱名断见。自身断乐。彼亦修道断。何以故见爱见道断。此亦转爱是故修道断。此须陀洹虽不断亦不共行。何以故断见所长养故。彼皆上现前彼须陀洹断尽。因缘相应知故。问曰如世尊说断界离界灭界何者是。答曰爱事余烦恼断离是三界。断爱离界彼爱染著相应事。断灭界彼亦染亦相应。彼若余烦恼断彼断界。彼相应非染。近对治故如是建立。如是一切一相十一心。欲界善不善隐没无记不隐没无记。色界三除不善。无色界三亦如是及无漏。问曰此中几秽污心得几善几无记。答曰。</p>
  <p class="l-js-5c">秽污心得十　　智者如是说</p>
  <p class="l-js-5c">善心必得六　　无记即无记</p>
  <p>秽污心得十智者如是说者。界地地来还二界善秽污隐没无记心得相续心。余无色界善秽污不隐没无记。彼现前事得。问曰欲界色界不隐没无记云何。答曰变化心色界欲生时得。彼禅力得非余。是故非无记得退非无漏。如无学退学得。如是等如是得故缘次第说。非一人一刹那中得十。善心必得六者。善心得六如尽智。欲界善无漏心中。变化心亦无记。如是色界无色界善心及无漏。无记即无记者。不隐没无记心唯得无记心。非余现前亦得前已说。非彼刹那未得心得。问曰十法菩提分彼中几根性。答曰。</p>
  <p class="l-js-5c">菩提分六法　　当知是根性</p>
  <p class="l-js-5c">诸法若相应　　当知是他分</p>
  <p>菩提分六法当知是根性者。信等五及喜觉支。余者非根自性。问曰为自性相应法。为他性相应法。答曰诸法若相应当知是他分他分相应。当知非自性自性伴。一时无二故。问曰何处得解脱。答曰。</p>
  <p class="l-js-5c">缘中得解脱　　大仙如是说</p>
  <p class="l-js-5c">亦少断而缚　　见道及修道</p>
  <p>缘中得解脱大仙如是说者。缘中离烦恼不能于相应解脱。何以故一刹那故。烦恼心一念缘中。众生愚惑于缘不愚。故解脱烦恼成就。问曰若不相应亦断不断耶。所断者相应不相应耶。答曰若不相应亦断。亦少断而缚见道及修道。有少分断亦非解脱。如苦智生集智未生。若见苦断烦恼断。彼见集断一切遍烦恼缚。修道中亦一种断。彼中八种缚乃至八断究竟下下缚。问曰见谛云何得不坏净。答曰。</p>
  <p class="l-js-5c">二觉于三谛　　四由见正道</p>
  <p class="l-js-5c">能起不坏净　　修习于二世</p>
  <p>二觉于三谛四由见正道能起不坏净者。苦集灭无间等。得法不坏净及圣爱戒。彼三法自性故。见道一切得四种佛法僧彼中有故。问曰几世法修。答曰修习于二世。现世修行未来得修。问曰何法随心转。答曰。</p>
  <p class="l-js-5c">一切心数法　　说与心俱转</p>
  <p class="l-js-5c">若心相及余　　作亦应当知</p>
  <p>一切心数法说与心俱转者。一切心数法说与心共行。何以故共心一缘故。若心相及余者。此心相生等彼亦随心转共心一生灭故。及余者。如是余心数相亦随心转。一种方便安隐故。作亦应当知者。此业名也。彼中说心数处。已说思身口业。未尽今当说彼禅道无教戒彼力生故说作。彼随心转心一果故。心作一事一切随心转说。问曰断法云何。答曰。</p>
  <p class="l-js-5c">断诸有漏法　　智者亦无垢</p>
  <p class="l-js-5c">灭未来说远　　此余说则近</p>
  <p>断诸有漏法者。一切有漏法断有过故。是故无漏不断。彼无垢故无过去垢故名断。如衣有垢浣事。问曰知法云何。答曰知者亦无垢。若有漏法及无漏法。是一切知法。一切法智境界故。随方便智如智品说。问曰远法云何。答曰灭未来说远。不办事故四种远。作事远处远相远自分远。不办事远者过去未来世道。处远者海此彼岸。相远者如地与虚空湿与暖异。分远者善法不善法。欲色无色虽一相彼亦是远。此余则说近者。余现在及无为彼当知近。现在能办事故近。无为随处速得。数缘非数缘灭。随处得。虚空者遍一切处。问曰决定法云何。答曰。</p>
  <p class="l-js-5c">所谓无间业　　及诸无垢行</p>
  <p class="l-js-5c">慧者说决定　　见处是有漏</p>
  <p>所谓无间业及诸无垢行慧者说决定者。无间业邪定如是法决定将向地狱故。余亦有恶行决定能趣地狱。彼不定无间非不定。已说决定无垢行正决定得解脱果。除五无间业余者不定。有漏及无为不定。问曰见处法云何。答曰见处是有漏。一切有漏法是见处五见相应故。若此法秽污见缘。相应使俱生伴法中住。彼法名见处。问曰几根众生成就答曰。</p>
  <p class="l-js-5c">说有十九根　　谓成就极多</p>
  <p class="l-js-5c">极少成就八　　晓了根所说</p>
  <p>说有十九根谓成就极多者。若一切多成就根彼十九。如不断善根不缺根二根故。此凡夫是故彼无无漏根不缺根。如是未离欲圣人。彼一根二无漏无。极少成就八晓了根所说者。若一切少成就但八。如余身根断善根。彼有身意命根五受等。及生无色界凡夫彼意命舍根信等五根有。问曰几种触。答曰。</p>
  <p class="l-js-5c">增语及有对　　明无明处中</p>
  <p class="l-js-5c">所谓得果者　　是则双道事</p>
  <p>增语及有对明无明处中者。彼意识相应触增语触。何以故增语依转故。由增语转彼名增语。由意识故语转。是故意识与彼相应触名增语触。或增语名彼意识分别境界非余五识。是故增语境界相应触名增语触。五识身相应触名有对触。何以故有对依缘故。五有对触。秽污无明触。无漏明触非秽污。有漏非明非无明触。问曰云何无碍道得果者。为无碍道解脱道耶。答曰所谓得果者是则双道事。双道俱得果。无碍道断结得。解脱道得解脱证。如以毒蛇一手著瓮中一手蔽头。如怨家一手推出一手闭门。问曰阿罗汉住何心入涅槃。答曰。</p>
  <p class="l-js-5c">无著住报心　　得入于涅槃</p>
  <p class="l-js-5c">生有及坏有　　本有亦复中</p>
  <p>无著住报心得入于涅槃者。一切所作事中平住任运心。阿罗汉住报生心中入涅槃。亦住威仪心入涅槃。何以故任运行故。说住报心入涅槃。彼自然心断随顺故。住无记心入涅槃。善心中相续彼次第心自息。不善心身离欲时舍秽污心。有顶离欲时舍善无记现前。彼最后心是故住如是无记心入涅槃。问曰几种有。答曰四种有。生有及坏有本有亦复中。彼生有者。生刹那若阴生。坏有者死时最后阴。本有名生有死有中间阴名本有。中间有名死已乃至未受生有。此中间处所阴名中有。或有不立中有者。彼人处所中间不相续。彼言不相应。何以故心数依处转见。此心数依处见非余。彼何所依共报身。此不存中阴者。欲界处相续见行相违心数转。是故不生相续。若存中阴者彼依处。如是中有阴生见。法不相违心数转。相应成就处相续故。是故必有中阴。问曰如佛说有厌离。云何厌云何离。答曰。</p>
  <p class="l-js-5c">诸智在苦因　　及忍修于厌</p>
  <p class="l-js-5c">离欲得无欲　　说在于四中</p>
  <p>诸智在苦因及忍修于厌者。苦集缘智及忍说厌厌事转故。离欲得无欲说在于四中者。苦集灭道中智及忍说厌离。能坏欲故。彼中忍见道坏智者。修道无碍道断烦恼不复见道智。无碍道修道中有四智。</p>
  <h2>问论品第十</h2>
  <p class="l-js-5c">离律不律仪　　而得于律仪</p>
  <p class="l-js-5c">不因彼得胜　　若能知者说</p>
  <p>答曰有无色界没生色界。凡夫法彼人界流转时。舍戒系属界故。是人生色界时。得彼禅戒退分故是故不增。</p>
  <p class="l-js-5c">颇得沙门果　　圣贤离诸过</p>
  <p class="l-js-5c">得有为善法　　不名为修习</p>
  <p>答曰有如本得退得过去彼但得不增。是故名不修习。余习修不能现前。本所得者更得。</p>
  <p class="l-js-5c">颇道兴起时　　未离诸过咎</p>
  <p class="l-js-5c">解脱时离恶　　能决定者说</p>
  <p>答曰有如未来修如前生现前。尽智除。若余未来尽智。彼欲生时得彼时未解脱。何以故本时障解脱。一切未来无学。相续心解脱故。</p>
  <p class="l-js-5c">颇光曜烦恼　　起已定相应</p>
  <p class="l-js-5c">清净初禅中　　而得于退法</p>
  <p>答曰有光曜缠生。退阿罗汉得尽智者。初清净禅尽智力。得彼时舍彼学无学。或熏修初禅等。</p>
  <p class="l-js-5c">颇有见谛道　　得于诸善法</p>
  <p class="l-js-5c">彼法是有缘　　智者不见缘</p>
  <p>答曰有欲界中无间等边得世智。欲界阴不见比智彼无间边得世智。是故彼时不见欲界阴。</p>
  <p class="l-js-5c">颇果有漏慧　　相应净功德</p>
  <p class="l-js-5c">不相应智慧　　彼时得彼果</p>
  <p>答曰有如欲界离欲。非梵世离欲。彼欲界第四禅果。变化心不相应断故。成就彼于此禅中彼果。彼禅中不相应慧不断故。如是色界变化心说。于下上地离欲不离欲。</p>
  <p class="l-js-5c">颇住无碍道　　成就于诸灭</p>
  <p class="l-js-5c">障碍彼烦恼　　非彼无漏见</p>
  <p>答曰有如有漏通生住无碍道。随地通能生彼地离欲。彼有通离欲断。是故彼住无碍道彼远离成就。常相续得远离。</p>
  <p class="l-js-5c">颇有烦恼灭　　无垢者获得</p>
  <p class="l-js-5c">非舍彼烦恼　　于彼无垢尽</p>
  <p>答曰有如光曜中梵世生。欲生时欲界烦恼远离得。如是彼前已断彼远离得。世俗故彼地系属。是故地流转舍。又复还来得彼得名远离得。</p>
  <p class="l-js-5c">颇无垢净地　　未曾得而得</p>
  <p class="l-js-5c">非离欲非退　　不依于见道</p>
  <p>答曰有如色离欲证决定无漏。无色修道中方便得。</p>
  <p class="l-js-5c">颇未得法中　　而得于胜利</p>
  <p class="l-js-5c">不舍彼不利　　若曾学者否</p>
  <p>答曰有彼初生无漏品。除余无漏功德。得时彼不舍凡夫事。苦法忍彼退一切无漏功德。不得凡夫事。</p>
  <p>大德优波扇多为利益弟子故造此阿毗昙心论。</p>
</body></html>