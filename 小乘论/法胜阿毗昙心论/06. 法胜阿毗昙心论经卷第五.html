<!DOCTYPE html>
<html>
<head>
  <meta charset="utf-8"/>
  <meta name="author" content="优婆扇多/古印度"/>
  <meta name="library" content="龙藏"/>
  <meta name="catalog" content="龙藏/小乘论"/>
  <title>法胜阿毗昙心论经卷第五</title>
</head>
<body>
  <h1 class="head">法胜阿毗昙心论经卷第五</h1>
  <h2>定品第七之余</h2>
  <p>已说功德自性。亦说有漏无漏。成就今当说。</p>
  <p class="l-js-5c">当知未离欲　　成就味相应</p>
  <p class="l-js-5c">离下未至上　　成就净诸定</p>
  <p>当知未离欲成就味相应者。若人若此地未离欲。成就此地味相应。离下未至上成就净诸定者。离欲界欲未生第二禅等中梵世。若离欲若不离欲。成就净初禅。及彼地余善功德。</p>
  <p class="l-js-5c">住上应当知　　成就下无漏</p>
  <p class="l-js-5c">方便生功德　　当知非离欲</p>
  <p>住上应当知成就下无漏者。圣人生梵世上。成就无漏初禅及余无漏。三昧神通及智等诸功德。彼地有漏功德生处缚。无漏断缚。是故离生处舍有漏非无漏。如是一切地随其义说。方便生功德当知非离欲者。已说离下地欲成就诸功德。当知说得成就不现在前。方便现在前者彼非离欲。方便得者如天眼耳。彼无记故。无漏净味相应不摄。是故得彼三种禅时不得灭尽。是灭尽定者方便故。彼得现前二十三种正受。八味相应八净七无漏。问曰。彼中一一几种因。答曰。</p>
  <p class="l-js-5c">所谓无漏定　　一一七种因</p>
  <p class="l-js-5c">味净相应禅　　当知因有一</p>
  <p>所谓无漏定一一七种因者。一一无漏七种无漏中。自分因中因自地者。亦相应共生因。味净相应禅当知因有一者。味相应初禅味相应初禅因非余。初禅因不相似故。非余地秽污因行相违故。非秽污行相违亦非自分。如是净初禅净初禅因。非秽污非无漏。何以故。不相似故。非余地净因自地果报故及自地系缚故。如是一切。问曰。一一次第生几种。答曰。</p>
  <p class="l-js-5c">无漏禅无色　　逆顺超次第</p>
  <p class="l-js-5c">次第生六种　　当知乃至十</p>
  <p>无漏初禅次第生六种。自地净及无漏。如是第二第三禅如是超越正受。无漏无所有处次第生七。自地二下地四上地一。无漏第二禅次第生八。自地二初禅地二上地四。无漏无边识处次第生九。自地二下地四上地三。余无漏次第生十。自地二下地四上地四。</p>
  <p class="l-js-5c">或六至十一　　谓净次第生</p>
  <p class="l-js-5c">从二乃至十　　当知说有味</p>
  <p>或六至十一。谓净次第生者。净非想非非想处次第生六。自地味相应及净下地四。净及无漏非味相应。离欲故。净初禅次第生七。自地三上地四。净及无漏净不用处次第生八。自地三上地一下地四。净第二禅次第生九。无边识处次第生十。余十一。如是一切当知正受时如是说非死时。是故彼中上下地味相应不摄生。得净次第上下味相应生。从二乃至十当知说有味者。味相应初禅次第生二。自地味相应及净。彼此不相违故。有顶味相应次第生十。正受味三自地二。及下地净自地烦恼所恼故。依不用处地净以自救护。如是一切地下地净三。及死时上地退下地一切味相应。问曰。前说正受。烦恼今当说。答曰。净次第正受烦恼说味相应。及受生烦恼。何以故。烦恼力生非定力。是故此中说一切烦恼净必定定力。是故说共正受烦恼。问曰。彼中一一缘几种。答曰。</p>
  <p class="l-js-5c">净及无漏禅　　一切地中转</p>
  <p class="l-js-5c">自地有漏法　　味相应所缘</p>
  <p>净及无漏禅一切地中转者。净及无漏禅缘一切地一切事。自地有漏法味相应所缘者。味相应禅缘自地味相应。及净非无漏。何以故。非无漏缘。有爱亦非爱他地。</p>
  <p class="l-js-5c">无色则不行　　于下有漏事</p>
  <p class="l-js-5c">若根本彼善　　秽污如味禅</p>
  <p>无色则不行于下有漏事者。无色正受不缘下地有漏法。何以故。下地不寂灭故。亦缘下地无漏。如比智分。问曰。一切有漏不缘下地耶。答曰。不尔。若根本彼善。若根本无色净及无漏。彼缘自地及上地不缘下地。未来禅若缘下地。彼于下地粗想缘厌离秽污。如味禅者如味相应禅说。无色秽污亦如是。</p>
  <p class="l-js-5c">色界若有余　　无量等功德</p>
  <p class="l-js-5c">彼欲界境界　　世尊之所说</p>
  <p>若色界功德。谓四无量一切处。等彼缘欲界。何以故。除神通说无量等。彼五神通缘欲色界。问曰。如前说熏禅中修智。彼云何熏。答曰。</p>
  <p class="l-js-5c">若能熏诸禅　　是依第四禅</p>
  <p class="l-js-5c">三地爱尽故　　净居唯广果</p>
  <p>若能熏诸禅是依第四禅者。得第四禅能熏禅非余。彼人数数入无漏四禅起无漏。数数入有漏禅复还入无漏。还入有漏渐略乃至住二刹那。如是方便若一无漏心若一有漏心。是时一念有漏一念无漏。二念一有漏一无漏。是说成就。问曰。此何处得果。答曰。净居天中。何以故。三地爱尽故。净居唯广果。若得第四禅离三地爱。是故此得第四禅人。净居广果中凡夫共修熏禅。不与凡夫共。五种者。下中上上中上上。彼如是五种不广天无热天善见天善现天及色究竟天。是故彼中得果。问曰。如前说七种愿智是云何。答曰。</p>
  <p class="l-js-5c">无著不动法　　得一切正受</p>
  <p class="l-js-5c">彼三昧智力　　能起顶四禅</p>
  <p>彼人烦恼不能逼恼心相续故一切正受力心相续生故得三功德。谓愿智无诤及无碍。彼愿智者。若欲知过去未来现在及无为。彼时愿智边际。住第四禅正受能知。无诤名于他相续中。烦恼诤不欲起。此人他相续中。不起烦恼诤。无碍名如前说。问曰。愿智何地摄。答曰。</p>
  <p class="l-js-5c">三地有愿智　　无诤五地中</p>
  <p class="l-js-5c">二地法辞辩　　二辩依九地</p>
  <p>三地有愿智者。第四禅初禅及欲界。决定第四禅中得。欲界唯人中能起欲界。梵世相应心记起言说心。彼处有。是故说三地。无诤五地中者。根本四禅及欲界。此决定于四禅中得。人中能起非余处。二地法辞辩者。法辩欲界梵世。此五地根本四禅及欲界。此但名缘言从名转。是故起语言道。有觉观处说辞辩。欲界及梵世。何以故。言语缘故。二辩依九地者。义辩乐说辩。欲界四禅中及四无色定。未来中间禅根本初禅摄。问曰。云何得此正受。答曰。</p>
  <p class="l-js-5c">离欲及受生　　而得于净禅</p>
  <p class="l-js-5c">秽污退及生　　无漏唯离欲</p>
  <p>离欲及受生而得于净禅者。净初禅二时得。离欲时得及上地没生梵世。彼地过舍。如是一切。秽污退及生者。味相应禅退上得下。或第二禅中若欲界缠若梵世缠退。尔时得味相应初禅生得者。如上地没生欲界及梵世。尔时得味相应。初禅如是一切。无漏唯离欲者。无漏禅离欲得。谓圣人离欲界欲。彼得无漏初禅。昔所未得故得。如是一切。问曰。此功德何者能除烦恼。答曰。</p>
  <p class="l-js-5c">无漏除烦恼　　正受中间者</p>
  <p class="l-js-5c">一切定中间　　相应于舍根</p>
  <p>无漏除烦恼者。无漏禅无色除烦恼非世俗。问曰。何故世俗不断烦恼。答曰。同一系缚故。世俗共烦恼一缚。是故自地烦恼不能断。如人被反缚不能自解。若彼对治及断中生。问曰。一切世俗不能断烦恼耶。答曰。有世俗能断烦恼。问曰。何者是。答曰。正受中间者。谓未来禅犹未得根本禅。若作方便得离下地欲。彼初禅未来有漏无漏。余未来一向有漏。为根本禅无色正受。是故说世俗不断烦恼。问曰。此近禅何处。答曰。一切定中间相应于舍根。一切正受中舍根相应。未得所求故不生喜。问曰。虽说神足境界智证神通。未说几种变化心今当说。答曰。十四欲界初禅果。初禅地初禅果。欲界二禅果。初禅地二禅果。二禅地二禅果。乃至第四禅亦如是。问曰。彼谁成就。答曰。</p>
  <p class="l-js-5c">下地变化心　　成就彼种果</p>
  <p class="l-js-5c">随彼识相应　　彼上地成就</p>
  <p>下地变化心成就彼种果者。若人成就禅。是人成就彼果下地变化心。如得初禅是初禅地欲界中初禅果。成就如是一切应当知。问曰。汝先说第二禅等无五识身。若生于上若欲见闻。彼云何见闻。答曰。梵世识现前。问曰。何故上地无此识。答曰。无觉观故。问曰。彼几时成就。答曰。随彼识相应。彼上地成就。乃至彼识相应尔时成就。或眼识或耳识或身识。随尔时现在前尔时成就。此识灭时名舍。何以故。系属根故。</p>
  <h2>修多罗品第八</h2>
  <p>一切智口所说最深微细义。此余我今当说。</p>
  <p class="l-js-5c">一切智口说　　甚深微细义</p>
  <p class="l-js-5c">我今说少分　　修多罗谛听</p>
  <p>问曰。如佛说三界。彼何者是。答曰。</p>
  <p class="l-js-5c">欲界十居处　　色界说十七</p>
  <p class="l-js-5c">无色界有四　　决定唯彼有</p>
  <p>欲界十居处者。谓地狱畜生饿鬼人六欲界天。种类此十居处。当知说欲界。此众生有欲想转。若此处具足彼一切爱欲相应。是故说欲界。色界说十七者。梵身梵富楼。少光无量光光曜。少净无量净遍净。无荫福生大果无想众生。不广不热善见善现色究竟。此十七居处说色界。此居处欲想不转。彼极大色非男女相。是故说色界。无色界有四者。无色界有四居处。无边虚空处。无边识处。无所有处。非想非非想处。此居处中色不生。何以故。离色欲故。又次第灭故。若无色中生色者。便无次第灭。然有次第灭。若无者。应色中生欲过。是故无色中不生色。是故说无色。问曰。如佛说三有。欲有色有无色有。此云何。答曰。决定唯彼有。前所说界此即是有。问曰。如世尊说七识住。彼何者是。答曰。</p>
  <p class="l-js-5c">善趣是欲界　　及色界三地</p>
  <p class="l-js-5c">无色亦三地　　当知为识住</p>
  <p>欲界善趣数。谓人天。色界前三地。无色界前三地。此七地说识住处。问曰。何故三恶道第四禅有顶不说识住耶。答曰。若地为见断修断。若不断生识彼说识住。三恶趣中无不断事。第四禅中无想众生。及净居天。无见断事。是故第四禅不摄。有顶一向有漏。若识乐住说识住。三恶道中识不乐住。何以故。苦逼迫故。净居天向涅槃故识不乐住。无想众生亦一向无心。是故第四禅不摄。有顶行不捷利。是故彼亦不摄。三种众生或乐境界乐乐乐想。彼中乐境界众生人及欲界天。乐乐三禅地乐想三无色。是故彼说识住。问曰。九众生居云何。答曰。</p>
  <p class="l-js-5c">有顶及无想　　是说众生居</p>
  <p class="l-js-5c">四种有漏阴　　当知识住处</p>
  <p>有顶及无想是说众生居者。前说七识住。及无想天有顶。此说九众生居。问曰。何故恶道无想众生外。第四禅不说众生居耶。答曰。随何处乐住不欲去。彼处名众生居。恶道中无此二。广果中虽欲乐住亦欲乐去。问曰。如佛说四识住。彼云何。答曰。四种有漏阴。当知识住处。有漏色受想行。是名阴说识住。取俱识生住执著长养故名识住。是故无漏非识住。彼坏有故。彼亦非取和合识住处。问曰。何故识非识住处。答曰。彼因由不成。如王道王非是道。无住分俱生识名住处。三和合名住处。此识非如是。问曰。无有他识现前缘耶。答曰。自和合不生故。彼亦不成就彼。亦众生数非众生数。问曰。云何外识。住处事作。答曰。和合俱生依缘住多故无过。彼亦缘住彼自分地界非他分地界。问曰。如世尊说十二缘起。彼有何相。答曰。</p>
  <p class="l-js-5c">诸烦恼及业　　有事次第生</p>
  <p class="l-js-5c">当知是有支　　众生一切生</p>
  <p>无明爱取是烦恼。行及有是业。余支是事。如是此烦恼业事。彼彼生中次第起故说缘起支。彼中烦恼依事。烦恼作业业作事。如是。</p>
  <p class="l-js-5c">彼诸分建立　　谓众生受生</p>
  <p class="l-js-5c">过去及未来　　中间当知八</p>
  <p>彼诸分建立谓众生受生者。此分差别说十二支。问曰。此云何。答曰。过去及未来中间当知八。于中无明者过去烦恼。行者过去业。识者相续心及眷属名色者已受生相续连缚不灭。未生四种色根六入未具。是名名色。六入者已生四种色根。未能为触作所依。是时名六入。触者此诸根已能为触作所依。未能分别苦乐。不能分别利衰。是时名触。受者能分别苦乐利衰因。能知差别食分别爱不起淫欲。是时名受。爱者于欲具中。爱求欲不能求有分别。是时名爱。取者能取有分别。有者此于彼境界求趣向速疾。广生诸有趣当来生。是时名有。生者彼死次第相续连节缚。是时名生。老死者次后名色受等是名老死。问曰。世尊说六界。此云何。答曰。</p>
  <p class="l-js-5c">所谓四大种　　及诸有漏识</p>
  <p class="l-js-5c">亦色中间见　　是界说生本</p>
  <p>所谓四大种及诸有漏识亦色中间见者。四大及五识身有漏意识。若色孔眼所取虚空数。此说六界。问曰。何故十八界中。别说六界耶。答曰。是界说生本。彼法生本此中丈夫想。地所成立。水和合润渍。火熟除臭烂。风界推。空中间孔。饮食入出。相应识力建立得名丈夫想。是故此名界想。何以故。是生性故。如世尊说。因六界因缘入母腹胎。修多罗句如是。彼大亦生是故名大生。如大众生如大生。于此中地坚相水湿相火热相风轻举相。色边受色相名虚空界。色者是与思异事也。识者了知相也。问曰。圣谛有何相。答曰。</p>
  <p class="l-js-5c">果相似诸行　　有漏是说苦</p>
  <p class="l-js-5c">因相似是集　　灭谛众苦尽</p>
  <p>果相似诸行有漏是说苦者。一切有漏行从因生。逼恼相是故说苦。因相似是集者。一切有漏行他因相似。是故彼说苦集。如一稻种子前后相望故。亦说果亦说因。如是有漏行观已生当生故。亦说苦说集。灭谛众苦尽者。一切有漏行究竟尽灭。是说灭谛。</p>
  <p class="l-js-5c">若无漏诸行　　是说为道谛</p>
  <p class="l-js-5c">彼二种名故　　从粗次第见</p>
  <p>若无漏诸行是说为道谛者。一切无漏行说道谛。彼一切苦灭故说道。问曰。何故说名谛。答彼二种名故。二种事故名谛。谓自相不虚。及见彼生不颠倒心觉。问何故虚空非数灭非谛摄。答曰。非因果故。此观察苦尽故。观察圣谛彼非苦苦因非离苦方便。但欲尽苦故观察。譬如病因病药。病差如观察病。问曰。圣谛有何义。答曰。圣者如实觉已。为他显示故名圣谛。是中逼迫相是苦。生相是集。寂静相是灭。出离相是道。问曰。如见因有果。何故佛先说果后说因耶。答曰。从粗次第见。如是但见无间等故世尊前说果。行者先得苦无间等。后苦因。先灭后道。何以故。先知果已。后断因。修智生故。彼行者于苦自性无间。已彼时为断苦因。故决定智生是过患因故。如是彼行者先见灭相。彼时为欲证灭。故修方便生决定智。是故先说果。如是先见粗后见细故。苦粗集细施设推求故。信故灭粗道细。是故先说灭后说道。如修多罗说。比丘当为说灭为趣灭故说道。如是等。是故先求灭后修道。如向城道先觅道已然后得入。一切皆信灭而不信道。是故欲易知故从粗次第说。问曰。世尊说四沙门果。彼几事。答曰。</p>
  <p class="l-js-5c">圣果事有六　　最胜在九地</p>
  <p class="l-js-5c">第三在六地　　二种依未来</p>
  <p>圣果事有六者。六事说沙门果。五无漏阴及数缘灭。问曰。沙门果何义。答曰。圣道说沙门。彼精进成就故名沙门果。问曰。世俗道亦精进丈夫得。彼亦得沙门果。答曰。彼见圣道果差别。问曰。此何果何地摄。答曰。最胜在九地。阿罗汉果九地摄。未来中间四禅三无色。第三在六地。阿那含果六地摄。除无色。二种依未来。须陀洹斯陀含果未来摄。何以故。未离欲故。问曰。迹有何相。答曰。</p>
  <p class="l-js-5c">随信行诸法　　无烦恼钝根</p>
  <p class="l-js-5c">随法行诸法　　无烦恼速相</p>
  <p>随信行诸法无烦恼钝根者。随信行人自身无漏法软分摄者。当知钝信行摄故。信解脱时解脱亦摄。当知软根故。随法行诸法无烦恼速相者。随法行自身法利根所摄故。当知速相彼摄故。见到不时解脱法亦摄。当知。何以故。利根故。</p>
  <p class="l-js-5c">彼禅根本中　　当知是乐通</p>
  <p class="l-js-5c">小及难得故　　当知余说苦</p>
  <p>彼禅根本中当知是乐通者。根本四禅若软根法。及利根法当知乐迹。止观等得道故及乐行故。小及难得故当知余说苦者。余者无漏地摄道名苦以少故。彼未来中间禅止道少。无色中观少无漏。未来禅难得。何以故。世间从未来得故得彼故易修。禅中间禅一地中间心心数断除现前。谓觉断观现前成就如木断木。无色界微细难成就五阴转断。四阴转现前。彼难如是难得故说难。非圣道苦自性非苦受相应。此中建立胜道故。入涅槃城义故名迹义。问曰。不坏净云何。答曰。</p>
  <p class="l-js-5c">佛及声闻法　　解脱亦余因</p>
  <p class="l-js-5c">清净无垢信　　圣戒谓决定</p>
  <p>佛及声闻法解脱亦余因清净无垢信者。一切种正觉智菩提佛。彼阿罗汉摄功德佛法。当知于彼中若无漏信彼名佛不坏净。他教授得正决定声闻。当知彼中学无学得声闻法。若彼无漏信彼是僧不坏信。若于涅槃若无漏信。转余有为法中。如苦谛集谛等信如是无漏。菩萨功德学无学辟支佛法。一切法中不坏信。彼苦集中正信清净。灭道中希求信。无漏戒圣道俱生第四不坏净。云何名不坏。知已决定清净信名不坏信。问曰。何所知不坏。答曰。四圣谛中。问曰。何故无漏不坏信。答曰。决定故彼实智俱生无漏信。及戒决定有漏信者。能障欺呵不信。持戒破戒呵欺障。无漏余不生能障欺呵。是故决定无漏不坏信差别者。问曰。修定有何相。答曰。</p>
  <p class="l-js-5c">初禅若有善　　当知现法乐</p>
  <p class="l-js-5c">谓得生死智　　是说名知见</p>
  <p>初禅若有善当知现法乐者。净及无漏初禅现法乐住。是名修定得现法乐。谓得生死智。是说名知见者。生死智通是说修定得知见。</p>
  <p class="l-js-5c">慧分别当知　　方便生功德</p>
  <p class="l-js-5c">金刚喻四禅　　是名为漏尽</p>
  <p>慧分别当知方便生功德者。所有方便生功德。乃至欲界有教戒闻思修功德。三界中随所有。若有为无漏。彼一切说名修定得分别慧。金刚喻四禅是名为漏尽者。金刚喻定者。最后学心彼共眷属相应。第四禅地漏尽故是说修定。此世尊自说已功德。菩萨阎浮提树影中。初禅正受彼见法乐住。十一起烦恼清净天眼智见。如趺只罗经说。彼经说知受生如是等慧差别。依第四禅无上正真道证漏尽。问曰。如意足何自性。答曰。</p>
  <p class="l-js-5c">善有为诸法　　方便之所起</p>
  <p class="l-js-5c">佛说如意足　　是亦说正烧</p>
  <p>善有为诸法方便之所起佛说如意足者。若彼方便所起法。已说彼一切如意器故说如意足。自心自在起种种功德。成就如意足名如意足。足支具因一义也。何者是谓三昧。彼四种增上差别。如欲增上生三昧名欲三昧。如是精进心增上生名简择三昧。初起欲故欲增上。欲生已欲所求为得故。精进定增上起精进已。不舍精进随顺趣向心名心定。此欲精进心道理现前。如意足具身中究竟故名慧三昧。若不简择余此一心一切成就。一切心中生故方便差别。彼增长故说余功德。彼亦说正烧。此如是所说功德亦说为正烧。依道理能烧烦恼草故名正烧。或以能断烦恼故说正断。入正决定故名正胜。彼舍过恶功德生。守护增长策勤业名精进正胜。彼四种业差别故。一心建立精进能作四业。现在烦恼得断。未来不生。于善法容受生故。生已相续不失方便力。彼亦四种差别。</p>
  <p class="l-js-5c">彼亦说念处　　亦说四圣种</p>
  <p class="l-js-5c">随其势力生　　以彼名说彼</p>
  <p>彼亦说念处亦说四圣种。彼前所说功德说念处如修多罗。身受心法内外俱自相共相是名念处。彼四种缘差别故。彼一切缘分齐差别故。身念处身缘非余法。如是受念处说受念处非余心念处。说心念处非余法念处。二种余法缘。以想阴行阴有为缘。及坏缘。以身受身心受。如是等乃至一切法缘。问曰。云何圣种。答曰。圣种亦如是。彼所说功德亦说圣种。圣以此为种故名圣种。此法自性是圣种故说圣种。于此种中生故名圣种。四种爱生对治故。说四差别。因衣服故爱生。广说四种如修多罗。问曰。云何以此功德为如意足。乃至四正断等耶。答曰。随彼势力生以彼名说彼。此法以定力生故名如意足。精进力生故说正断。念增上生故说念处。知足增上生故说圣种。已说助菩提分。共此自相今当说。</p>
  <p class="l-js-5c">净信精进念　　智慧及喜猗</p>
  <p class="l-js-5c">觉分及与舍　　思戒三摩提</p>
  <p>如佛所说三十七助菩提分法。彼名有三十七事有十。于中信等如偈中结集。彼中信根信力名信。正断精进根精进力精进觉支正精进。此是精进。念根念力念觉支正念。是名念四念处。慧根慧力择法觉支正见。是等名慧。喜猗舍觉支。正思惟戒。是正语正业正命。如意足定根定力定觉支正定八支是定支。问曰。何故如是多种说。答曰。</p>
  <p class="l-js-5c">处方便一心　　软及利亦然</p>
  <p class="l-js-5c">见道亦修道　　故说三十七</p>
  <p>处者正缘处故说念处。方便者正方便说正断。一心者一心中住处。是故说如意足。软根相续见名根。利事此亦是根利根相续见故名力。彼中增上义是根义。余不能陵名力见道得见故名道分。修道见故名觉支。说三十七。此十法如是各各业差别故佛说三十七。此中觉支一向无漏。余有漏无漏。问曰道品云何有漏。菩提是无漏。彼菩提器菩提眷属。是故名菩提分。如是此中与菩提远有漏。随顺菩提故名菩提分。是故无过。</p>
  <p class="l-js-5c">二禅三十六　　未来禅亦然</p>
  <p class="l-js-5c">三四及中间　　是悉三十五</p>
  <p>二禅三十六者。除思何以故此地无觉观故。未来禅亦然者。亦三十六除喜觉支。何以故未成就是故无喜我已先说。三四及中间是悉三十五者。第四第三中间三十五除喜除正思惟。</p>
  <p class="l-js-5c">初禅说一切　　三空三十二</p>
  <p class="l-js-5c">有顶二十二　　欲界亦如是</p>
  <p>初禅说一切者。初禅中一切三十七。三空三十二。除喜正思正语正业正命。有顶二十二者。一切无觉支道支是故二十二。随何处觉支次说道分。彼中当知有漏无漏。欲界亦如是者。欲界亦二十二。一向是有漏二处一向有漏故。问曰四食何地何性。答曰。</p>
  <p class="l-js-5c">诸食中抟食　　欲界说三入</p>
  <p class="l-js-5c">识食及思触　　是食说有漏</p>
  <p>诸食中抟食欲界说三入者。抟食是欲界三入香味触。事有十三十一事是触。四大七种造色。所谓涩滑重轻冷饥渴及香味。问曰何故色声非食。答曰见闻非增长。满足根大资益义是食义。或见或闻妄分别力故生。乐受触生喜彼喜不能润益根大。是故触为食能利益。非色声香味离分别亦能资益身。识食及思触是食。说有漏者识思触是有漏。彼持生相续缚能牵有是故名食。无漏触等虽利益诸根大。彼不能牵有故断除有是故非食。有三种事故名食。能牵后有。牵已复牵摄持自身是故名食。彼意思识牵未来有。抟食触食生已诸有摄持。或复一切诸食皆能牵有。皆能摄持诸根。问曰先所说诸三昧。何者三昧几种转。答曰。</p>
  <p class="l-js-5c">无愿有十行　　空二行当知</p>
  <p class="l-js-5c">四行说无相　　是说为圣行</p>
  <p>无愿有十行者。无愿三昧总说十行。缘三谛故十行转。苦中无常苦二行。集中四行如前说。道中四行亦如前说。问曰何故不缘灭。答曰不愿求故名无愿。是不乐求义也。不愿何等谓苦彼因尽则无。是故彼因亦舍彼因修道尽是故缘道。是故此定缘苦因道不缘灭。或复说于有为不愿是故缘三谛。是中修道如服苦药。如是如空二行当知。身见近对治故。空三昧有二行。何等为二。空无我。身见取我我所行见。我对治故说无我行。我所对治故说空行。如彼法无我是故无我。四行说无相者。无相三昧灭四行转。除有为行但缘于法。行说无相此中显示解脱门。故一向无漏三昧。问曰颠倒云何断何自性。答曰。</p>
  <p class="l-js-5c">谓彼四颠倒　　当知见苦断</p>
  <p class="l-js-5c">于彼增上见　　见实者废立</p>
  <p>谓彼四颠倒当知见苦断者。一切四颠倒依苦转。是故见苦断已说三见中。于彼增上见者。此四颠倒三见中少分是见自性。经中想心浊故说想心倒。见实者废立。何以故增上见中。若得增上如是力颠倒建立。如我见颠倒非我所见。如是边见常见颠倒非断见。见取净乐见颠倒。问曰谁增上。答曰推建立一向颠倒。是故颠倒彼如是想。是故非一切见是颠倒。邪见断见虽推及一向倒。坏事转建立戒取。推建立非一向颠倒。取少净非胜见胜取少胜。我见力建立我所。是故我所见不立颠倒。问曰世尊说多见如六十二见彼见何见摄。答曰五见摄。问曰此云何。答曰。</p>
  <p class="l-js-5c">诽谤于真实　　此见说邪见</p>
  <p class="l-js-5c">非实而建立　　二见及是智</p>
  <p>诽谤于真实此见说邪见者。若见谤真实有义言无所有。如无施等是为邪见。非实而建立二见及是智者。于阴中非实我所建立身见。非真实乐净建立见取。若余非实建立。如见杭建立人想。邪智非邪见。</p>
  <p class="l-js-5c">又戒威仪取　　非因而见因</p>
  <p class="l-js-5c">若摄受边见　　依常见断见</p>
  <p>又戒威仪取非因而见因者。如自在天因牛戒见等。生天世间流转解脱。若摄受边见依常见断见者。若见诸行常是名常见。如说常者彼不知因果连续。是故于事中立断是名断见。是二见名受边见。除此更无余见。是故一切见入此见中当知。问曰此见何断何不断。答曰。</p>
  <p class="l-js-5c">诽谤而建立　　因见依二边</p>
  <p class="l-js-5c">随于此事转　　若见彼则断</p>
  <p>诽谤邪见已说。彼若谤苦彼说见苦断。如是集等建立不实说二见。彼身见于苦建立见苦断。见取若见苦断乐等建立是故见苦断当知。如是见集断等戒取。若依于有漏转彼见苦断。若依无漏转彼见道断当知。断见常见依苦转。是故见苦所断。</p>
</body></html>