<!DOCTYPE html>
<html>
<head>
  <meta charset="utf-8"/>
  <meta name="author" content="不空/唐"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说八大菩萨曼荼罗经</title>
</head>
<body>
  <h1 class="head">佛说八大菩萨曼荼罗经</h1>
  <p>如是我闻。一时薄伽梵。住补怛落伽山圣观自在菩萨宫殿。与百千俱胝那庾多菩萨前后围绕。尔时众中有一菩萨。名曰宝藏月光。从座而起整理衣服。偏袒右肩曲躬合掌。白言薄伽梵我有少疑。唯愿如来听许咨问。于是宝藏月光菩萨言。若善男子善女人。作八曼荼罗者云何建立。复依何法起无量福。令修行者速证菩提。尔时如来赞宝藏月光菩萨言。善哉善哉善男子。能问如是甚深之义。而为利益无量无边有情与安乐故。及能净除三恶趣故。为证无比无上智故。汝今善听。若诸有情才闻此密言者。得长寿乐。善男子有八曼荼罗。是八大菩萨甚深法要。若有有情。依法建立此八曼荼罗一遍者。所有十恶五逆谤方等经皆悉销灭。一切所求义利胜愿悉得成就。即说如来密言曰。</p>
  <p>唵摩诃尾啰娑嚩(二合引)贺(引)</p>
  <p>即曼荼啰中。想于如来真金色身。三十二相坐莲华台。次说观自在菩萨密言曰。</p>
  <p>吽缬唎(二合)郝钵纳么(二合)室哩(二合)曳娑嚩(二合引)诃。</p>
  <p>即想曼荼罗中。圣观自在赤色身。左手持莲华右手施愿。头冠中有无量寿如来。次说慈氏菩萨密言曰。</p>
  <p>每诃哩尔娑嚩(二合引)诃。</p>
  <p>于观自在菩萨后。想慈氏菩萨。金色身左手执军持右手施无畏。冠中有窣堵波半跏坐。次说虚空藏菩萨密言曰。</p>
  <p>阿(引)孽婆也　娑嚩(二合引)诃。</p>
  <p>于佛背后。想虚空藏菩萨。左手持宝安于心上。右手施流出无量宝。</p>
  <p>次说普贤菩萨密言曰。</p>
  <p>缬唎(二合)惹也娑嚩(二合引)诃。</p>
  <p>虚空藏菩萨左边。想普贤菩萨。戴五佛冠金色身。右手持剑左手施愿。半跏而坐。</p>
  <p>次说金刚手菩萨密言曰。</p>
  <p>唵鑁啰嚩娑嚩(二合引)诃。</p>
  <p>于如来左边。想金刚手菩萨。右手执金刚杵左手安于胯。戴五佛冠。身青色半跏而坐。</p>
  <p>次说曼殊室利菩萨密言曰。</p>
  <p>室利(二合)阇嚂誐娑嚩(二合引)诃。</p>
  <p>于金刚手菩萨前。想曼殊室利童真菩萨。五髻童子形。左手执青莲花。花中有五股金刚杵。右手作施愿。身金色半跏而坐。</p>
  <p>次说除盖障菩萨密言曰。</p>
  <p>匿伐啰拏娑嚩(二合)诃(引)</p>
  <p>于曼殊室唎菩萨右。想除盖障菩萨。金色身。左手持如意幢。右手施愿半跏而坐。</p>
  <p>次说地藏菩萨密言曰。</p>
  <p>乞洒(二合)诃啰惹娑嚩(二合引)贺(引)</p>
  <p>于如来前。想地藏菩萨。头冠璎珞面貌熙怡寂静。愍念一切有情。左手安脐下拓钵。右手覆掌向下。大指捻头指作安慰一切有情想。此八大菩萨曼荼罗供养观行法。若善男子善女人。受持此八曼荼罗经。一切业障悉皆销灭。速证无上正等菩提。</p>
  <p>佛说是经已诸大菩萨及声闻众。一切天龙八部闻佛所说欢喜奉行。</p>
  <p>八大菩萨赞。</p>
  <p class="l-js-5c">圆寂宫城门　　能摧户扇者</p>
  <p class="l-js-5c">诸佛法受用　　救世我顶礼</p>
  <p class="l-js-5c">自手流清水　　能除饿鬼渴</p>
  <p class="l-js-5c">三界如意树　　顶礼莲华手</p>
  <p class="l-js-5c">大慈水为心　　能息嗔恚火</p>
  <p class="l-js-5c">顶礼慈氏尊　　能断欲弓弦</p>
  <p class="l-js-5c">虚空藏妙慧　　虚空寂静尊</p>
  <p class="l-js-5c">生死流解脱　　顶礼佛心子</p>
  <p class="l-js-5c">无边有情惑　　能息无益心</p>
  <p class="l-js-5c">普贤我顶礼　　善逝上首子</p>
  <p class="l-js-5c">尘劳尽僮仆　　超胜摩罗军</p>
  <p class="l-js-5c">顶礼金刚手　　能说一切明</p>
  <p class="l-js-5c">顶礼妙吉祥　　持妙童子形</p>
  <p class="l-js-5c">舒遍智慧灯　　攘夺三界冥</p>
  <p class="l-js-5c">一切除盖障　　是故我顶礼</p>
  <p class="l-js-5c">无尽智慧尊　　能生无竭辩</p>
  <p class="l-js-5c">如地诸有情　　所依一不断</p>
  <p class="l-js-5c">坚慧悲愍藏　　地藏我顶礼</p>
  <p class="l-js-5c">此真善逝子　　赞扬所获福</p>
  <p class="l-js-5c">以此诸有情　　如彼成赞器</p>
</body></html>