<!DOCTYPE html>
<html>
<head>
  <meta charset="utf-8"/>
  <meta name="author" content="法护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说如来不思议秘密大乘经卷第七</title>
</head>
<body>
  <h1 class="head">佛说如来不思议秘密大乘经卷第七</h1>
  <h2>如来身密不思议品第七之二</h2>
  <p>复次寂慧。如来身相。一众会中有得见者有不见者。其得见者欢喜瞻仰。其不见者默然懵瞪。寂慧当知。如来不以段食资养。或有众生见佛亦受世间食者。谓有威力具足修菩提行。诸贤圣众常随佛后。于食器中承受其食。是乃众生见佛如来数数举食置食器中。彼诸贤圣既受食已。若有众生于佛法中所应化度。宿种善根业障尽者。虽复在在所生不得饮食饥渴羸劣。以其宿善力故。彼等众生得佛如来残食而食。食已饱满心得轻安。身肢润益深心清净。即发阿耨多罗三藐三菩提心。若诸众生。堕在地狱饿鬼诸恶趣者。即不能发大菩提心。以是缘故乃至尽涅槃界寂慧。是故当知如来不受世间饮食。如来资养所谓法食。佛身坚固如那罗延天。真实故不坏故。金刚所成。寂慧。如来身者。非生熟藏之所成养。亦非涕洟杂恶不净所成。如来身者。如阎浮檀金。无缺无断离诸过失。如来身者。具大威力体坚重故犹如金刚。极柔软故如迦左邻那衣。随所触身皆获妙乐。寂慧当知。一时有诸具大威力天子天女礼敬佛足。随礼敬时手触佛足。触已即发阿耨多罗三藐三菩提心。是故当知如来不从杂染所生。复次寂慧。世间所有贪行众生暂见如来身已。即于自身生离贪想。嗔行众生。暂见如来身已即起慈心。痴行众生暂见如来身已。即得智光照耀等。分行众生暂见如来身已。即于已身离诸烦恼。悭吝众生暂见如来身已。即能信解舍法。破戒众生暂见如来身已。即能信解戒法清净。忿恚心众生暂见如来身已即得忍法。懈怠众生暂见如来身已即起精进。散乱心众生暂见如来身已即得寂定。愚痴众生暂见如来身已即得胜慧。善男子。取要而言。若诸众生暂见如来身者。一切善法皆不舍离。一切不善疑等染法。悉得销除安立善心。然佛如来而常安住无分别舍。此说是名如来身密。</p>
  <p>复次寂慧。又如如来化所化人作诸佛事。而佛如来心无加行。亦无发悟复无作意。佛亦不作是念。我能化彼所化人等。然所化众生可应度者。若此世界若他世界。乃至阿僧祇百千世界一切众生。为成熟故作诸利益。此说是名如来身密。</p>
  <p>复次寂慧。如来身放广大光明。具有无数百千种色。其光普照十方一切殑伽沙等诸佛刹土。广为成熟一切众生。而佛如来无所发悟。亦无加行复无作意。此等是名如来身密身业清净。寂慧。当知今此皆是。少略宣说如来身密身业业清净。若广说者。纵经一劫或过一劫。而亦不能得其边际。金刚手菩萨大秘密主。说是如来身密不思议法时。会中有十千人发阿耨多罗三藐三菩提心。八千菩萨获得忍法。</p>
  <p>尔时会中有诸天人以诸妙花散于佛上。及供养金刚手菩萨大秘密主。是时世尊舒右金色臂。置金刚手菩萨大秘密主顶上。作是赞言。善哉善哉秘密主。汝善宣说如来身密不思议法我悉知之。汝所说法我今随喜。</p>
  <h2>如来语密不思议品第八之一</h2>
  <p>复次金刚手菩萨大秘密主。告寂慧菩萨摩诃萨言。复何名为如来语密语业清净。所谓如来于昼夜中。成证阿耨多罗三藐三菩提果。于昼夜中。入大涅槃。然其中间。如来未尝宣说一字亦无诠表。何以故。以佛如来常在三摩呬多故。如来亦无出息入息若寻若伺。以无寻伺故。所出语言离诸邪妄。而佛世尊无寻无伺。无所分别无广分别。无说无示复无诠表。然诸众生亦闻如来有所宣说。而是如来毕竟在定。于一切种及一切时。亦以文字而能诠表。复无所表。若有众生因以文字生信重者。而彼众生自谓如来为我说法。然佛如来心常安住无分别舍。</p>
  <p>复次寂慧。如来亦非唇齿舌喉及其面门。出诸音声有所闻听。如来所出音声从虚空出。但以众生谓佛如来所有音声。从口门出。寂慧当知。如来语言具有六十四种殊妙之相。何等名为六十四种。一者流泽。二者柔软。三者悦意。四者可乐。五者清净。六者离垢。七者明亮。八者甘美。九者乐闻。十者无劣。十一者圆具。十二者调顺。十三者无涩。十四者无恶。十五者善柔。十六者悦耳。十七者适身。十八者心生勇锐。十九者心喜。二十者悦乐。二十一者无热恼。二十二者如教令。二十三者善了知。二十四者分明。二十五者善爱。二十六者令生欢喜。二十七者使他如教令。二十八者令他善了知。二十九者如理。三十者利益。三十一者离重复过失。三十二者如狮子音声。三十三者如龙音声。三十四者如云雷吼声。三十五者如龙王声。三十六者如紧那罗妙歌声。三十七者如迦陵频伽声。三十八者如梵王声。三十九者如共命鸟声。四十者如帝释美妙声。四十一者如振鼓声。四十二者不高。四十三者不下。四十四者随入一切音声。四十五者无缺减。四十六者无破坏。四十七者无染污。四十八者无希取。四十九者具足。五十者庄严。五十一者显示。五十二者圆满一切音声。五十三者诸根适悦。五十四者无讥毁。五十五者无轻转。五十六者无动摇。五十七者随入一切众会。五十八者诸相具足。</p>
  <p>复次寂慧。五十九者如来所出语言。普令十方一切世界一切众生心意欢喜。佛亦不作是念。我能宣说诸法。所谓契经。应颂。记别。讽诵。自说。缘起。本事。本生。方广。希法。论议。譬喻。又复秘密先行法。说本缘法说昔因法。近说多说广说。教示安立分位分别。解释开明如来所说。如是等法于彼一切大众会中。若苾刍苾刍尼优婆塞优婆夷众会。若天龙夜叉乾闼婆阿修罗迦楼罗紧那罗摩睺罗伽等诸众会。佛能各各随其根性精进分量。如其所应为作法施。彼等众会闻说法时。皆谓所说从佛如来口门而出。然所说法亦无互相语言重复。而诸众会各随音声晓了诸法。寂慧。此即是名如来语密。</p>
  <p>复次寂慧。六十者。一切众生其数无量。一切众生行亦无量。如来所说众生心行。略有八万四千种类。但为根性下劣众生。令其解入如来所说。寂慧。当知众生心行无其分量。世间所有贪行众生。嗔行众生。痴行众生。等分行众生。彼彼众生心行差别。若佛如来于一劫中或过一劫。乃至如来住世经百千劫。随几许寿量极寿分限。而亦不能说诸众生心行边际。若佛但说众生心行无边际者。而诸众生不能解入返生痴迷。是故如来以善方便。于诸众生无量行中。略说数有八万四千。又复如来所说诸法。随诸众生心行差别。如其所应皆令开觉。寂慧。此即是名如来语密。</p>
  <p>复次寂慧。六十一者。如来语秘密智。随入一切众生心意。然其语言不从如来口门中出。但从虚空而出。若有众生谓佛如来所有语言从口门出者。彼勿起是见何以故。或有众生。见佛语言从乌瑟腻沙相出。或从顶出。或发际出。或从肩出。或从额出。或眉间出。或毫相中出。或从眼出。或从耳出。或从鼻出。或从颊出。或口门出。或从颈出。或从臂出。或从手出。或从指出。或两胁出。或胸前出。或背后出。或从脐出。或阴藏出。或从眼出。或从膝出。或从腨出。或从踝出。或从足出。或从诸相好中出。或从一切毛孔中出。如是等众生。知解有异。寂慧。此即是名如来语密。</p>
  <p>复次寂慧。六十二者。如来所出语言。随诸众生种种信解。随诸众生心意成熟。普使随应而得了知。然佛如来常住无分别舍。譬如世间假法所成诸音乐器。随彼所作而悉妙巧。手不触近非假人力。微风吹动出美妙声。其所出声皆是先业差别风所吹击。如来语言亦复如是。随诸众生一切意乐。智风吹击。亦非如来勤力所出。如来随顺一切众生先业差别众生境界。如应所说。寂慧。譬如响声随有所表。其所出声非内非外亦非中间。如来语言亦复如是。随其所出但为表了众生心意。而如来声非内非外亦非中间。又如大海之中。有如意珠宝。其名圆满一切意乐。悬高幢上自然出声。谓言此珠能满一切众生意乐。而是珠宝亦无分别。如来亦复如是。语言妙宝深心清净。悬置大悲幢上。随诸众生所有意乐。如来出妙语言。悉令晓了。然佛如来常住无分别舍。寂慧。此即是名如来语密。</p>
  <p>复次寂慧。六十三者。诸佛如来所有音声。无其分量。我不见有世间一切天人魔梵沙门婆罗门等。能知如来音声边际及分量者。何以故。我念一时。佛在王舍大城鹫峰山中。诸菩萨众而共围绕。宣说音声轮清净法门。广为众生显明宣示。于后一时。以慈氏菩萨摩诃萨加持力故。尊者大目干连即作是念。如来音声净轮分量。几何远邪。作是念已乃于本座隐而不现。以自神力即往须弥山顶。听佛如来音声远近。复运神力遍往三千大千世界。又过须弥山西。复过四大洲界。又过铁围山大铁围山。乃至世界边际。还住铁围山顶。审听如来音声分量。是声平等无所增减。</p>
  <p>尔时世尊知其事已。即作是念大目干连。意欲度量我之音声所有分量。我于今时宜摄神力。于是世尊摄神通已。大目干连承佛威神所加持故。以自通力于此世界西之方分。过九十九殑伽沙数佛刹土已。往一世界名光明幢。彼有如来号光明王。现住说法教化众生。是时尊者大目干连。到彼土已。审听世尊释迦牟尼如来音声分量。譬如十肘地方分中。此闻彼人所说音声。大目干连在彼世界。听佛音声亦复如是。其声平等无所增减。彼光明王如来。所有身量高百由旬。诸菩萨身高五十由旬。是时大目干连。以自神力于彼诸菩萨众所用钵中。循环而行。彼诸菩萨见是相已极生轻笑。即白佛言。世尊。今云何有如沙门相小虫。来此钵中循行。彼佛告言。诸善男子。汝等不应生轻慢心。所以者何。今此钵中行者。是彼世尊释迦牟尼如来上首声闻弟子。于大声闻众中神通第一。</p>
  <p>尔时尊者大目干连。前诣光明王如来所。头面礼足右绕七匝住立佛前。彼佛告言。尊者大目干连。此诸菩萨有所轻笑。汝今宜应承彼世尊释迦牟尼如来应供正等正觉所加持故。以自通力现诸神变。尊者大目干连白彼佛言。我今如佛教敕加趺而坐。于此宝洲作变化事。佛言。今正是时。尊者大目干连。即时勇身空中。高七俱胝多罗树量。作变化事。于其坐中化现百千俱胝那庾多。真珠璎珞广大庄严。而彼璎珞各出百千俱胝光明。一一光明门皆生莲花。是诸莲花台中。皆有世尊释迦牟尼如来形像安处其上。彼如来像皆悉宣说妙音声轮清净正法。大目干连白彼佛言。世尊。我今加趺而坐。于此四大洲一切世界。亦能作诸神通变化。乃至此小千世界。中千世界。三千大千世界。悉能作诸神通变化。彼佛告言。今正是时。</p>
  <p>尔时尊者大目干连。如其所应现神变已。收摄神力还住佛前。时彼诸菩萨众咸生希有之心。前白佛言。世尊。今此尊者大目干连。其何所为到此世界。彼佛告言。诸善男子。此大目干连为欲度量彼世尊释迦牟尼如来声轮分量故来至此。</p>
  <p>时彼世尊光明王如来。告尊者大目干连言。汝自今而往。勿复再起是心欲度如来声轮分量。谓以如来清净音声。无其分量不可度量故。假使以汝威势神力。极西方分经于殑伽沙数等劫。毕竟不能得彼世尊释迦牟尼如来音声妙轮分量边际。以佛如来音声妙轮无分量故。</p>
</body></html>