<!DOCTYPE html>
<html>
<head>
  <meta charset="utf-8"/>
  <meta name="author" content="法贤/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说妙吉祥最胜根本大教经卷下</title>
</head>
<body>
  <h1 class="head">佛说妙吉祥最胜根本大教经卷下</h1>
  <h2>焰鬘得迦明王本法仪轨分第八</h2>
  <p>复说造像供养仪轨。持明者先于寂静之处。一心正意观想功德已。用好香华如法供养。于此像前求为啰惹。复用白檀沉香涂功德身。以奔拏哩迦华乌怛钵罗华。[外/曰]波迦华摩利迦花。安悉香酥随力作供养。及诵大明至六个月。决定成就啰惹之位。设未或就亦为地主。复得金钱一洛叉永世受用。</p>
  <p>复次求富贵成就法。用白檀香沉香恭俱摩香。涂前功德像。复用华鬘白色华乳香安悉香。如是香华日日供养。别献妙解脱华一洛叉。诵大明一洛叉。加持彼华。如是依法得大富贵。</p>
  <p>复次除病法。用赤檀香涂前功德像。烧松木香。以上妙华种种饮食。如法供养及诵大明。所为自身病苦。或为他人悉得消除。若持明者各用本法。如前供养持诵大明。满六个月能施一切愿。所有息灾增长敬爱句召调伏发遣杀冤等。及求财宝种种之物悉皆成就。</p>
  <p>复次忿怒明王三叉成就法。持明者依法。用华铁作三叉长三十指。修制如法锋刃明利。持明者往山顶上。展前[巾*(穴/登)]像。用尸灰作必隶睹得迦吒曼拏罗已。如法供养。复用摩蹉满娑。为诸护世出生。至黑月八日以赤檀涂彼三叉。安置曼拏罗内。复用上妙香华种种供养已。持明者手执三叉。面向[巾*(穴/登)]像而坐。即诵三叉甘露大明一百八遍已。复于净处燃灯持诵。随力作护摩一千遍已。手执三叉作无畏坚固相。端身而坐。复诵大明加持三叉。至三叉竖立出大光明如日黑曜。现此祥瑞时。一切持明天恭敬供养。所执三叉随行人意皆得成就。若三叉暖热得隐身法。若出烟焰天人阿苏啰等。如见劫火悉皆惊怖。</p>
  <p>复次成就法。持明者用花铁作剑长三十二指。巧妙利刃。持明者执此剑往山顶上。如前依法作大供养。及随力作护摩。以手执剑持诵大明。至剑出光明。行人得持明天。剑有烟焰得隐身法。剑若暖热得降龙法。寿命一百岁。若法得成能杀魔冤。能破军阵能杀千人。于法生疑定不成就。</p>
  <p>复次宝杖成就法。用俱尾捺啰木或佉祢囕木作一杖。如焰鬘天长四十二指。持明者执此杖往尸陀林。以香花饮食等如法供养。及随力作护摩。研赤檀涂于杖。用花鬘缠于杖身。即诵大明加持。至杖动摇。现明王忿怒相。乘水牛发青如螺相。身作青云色富贵圆满。有大神通威德无畏。出大恶声。若有天人等不依明王教者杖自杀之。</p>
  <p>复次钺斧成就法。用花铁作钺斧。长六指柄长十六指。如前作法必得成就。</p>
  <p>复次钩成就法。用花铁作钩。长四指柄长一十八指。于黑月十四日夜。以香花饮食如法供养已。往山顶上以黄芥子。随力作护摩。以手执钩持诵大明。至钩出光明乃至起立。能降伏诸天如为仆从。或钩出烟焰。持明者有大威力。寿命三俱胝岁。随意变化一切自在。诸持明天及夜叉等俱来供养。具足一切快乐。钩若暖热即诵大明获大吉祥。能召帝释天龙夜叉紧那啰必隶多吠多拏天女巘达哩嚩女。及诸鬼神种种圣药等。悉来现前。依佛教敕随行人意。乃至普遍世间。天人宫殿园林池沼。一切富乐之事无不成就。</p>
  <p>若持明者于寂静处。持诵大明加持于钩。设不成就亦能句召船车花果树木。乃至八百由旬外所有童女。刹那之间句召现前。</p>
  <p>复次髑髅成就法。前说三叉钩剑钺斧杖等并用。右手执捉持诵。今说髑髅。须用左手执捉加持。持明者用木作一髑髅。广阔二十指修事圆满。以香花饮食等如法供养。及随力作护摩已。然后以左手执于髑髅。以右手覆之。即诵大明。至髑髅出现光明。得上品成就为三界主。若出烟焰得隐身法。若髑髅暖热所求随意。若法不成以此髑髅安木床上。用以帛盖覆已。观想种种上味饮食满彼髑髅。复诵大明八千遍已。日日以上妙饮食贮满髑髅。经宿加持已。取彼饮食此名甘露食。若人食者除诸病苦获大安乐。若行人自食。身心适悦永无病苦。</p>
  <p>复次枪成就法。用花铁作一枪长三十二指。于儞摩曩誐河岸清净之处。依前三等仪轨作法必得成就。</p>
  <p>复次作睹摩啰成就法。用花铁作一睹摩啰。锋刃快利。持明者随力作护摩已。用赤檀涂之。往山顶上。夜分中如前作法。必得成就。</p>
  <p>复次期克印成就法。持明者至月蚀夜。安定端坐。左手作期克印。右手作秘密持诵。至印出光明。得为持明天。印出烟焰得隐身法。印若暖热得为地主。设印法未成。亦能作种种成就之事。</p>
  <p>复次降伏设咄噜法。持明者结前期克印。作忿怒顾视之间。即彼迷闷倒地。若欲救彼。即以右手摩触彼身速得如常如是此印能止他军。能降毒龙能摧山岳。能破大石及树木等。能随行人施一切愿。</p>
  <p>复次罥索成就法。用自死人头发合作一索。如前依法必得成就。</p>
  <p>复次宝棒成就法。用吉祥木作一棒长二十六指。修事华妙。以金裹棒。头身陷钵捺摩啰誐摩泥。持明者往深山上随力作护摩。于夜分依法持诵。至棒出光明得上品成就。法若有烟焰及暖热所获成就。如前无异。</p>
  <p>复次圣剑成就法。用卒亡者人尸一个。洗浴令净。以香花饮食如法供养已。持明者于尸陀林中。作必隶睹得羯吒曼拏罗。于南门外复散香花。于其花上以尸头南而卧。持明者手持摩贺嚩娑油。用苏噜嚩盛油。灌于尸口依法作护摩一百遍。即诵大明。至尸口出舌。持明者以刀截舌。舌离尸口即自变为三十二口圣剑。刹那之间得持明天。延寿七劫。于持明天中最为第一。或持明者如前。作必隶睹得羯吒曼拏罗。如法供养已。以卒亡尸洗浴令净。如前卧于曼拏罗南门外。持明者坐于亡尸心上。诵大明七字至十字一千八百遍已。尸自起立。即献阏伽。用左手摩娑尸顶。口有药出如雄黄色。或如火色。时持明者速收彼药用涂尸身。尸自变化为黄金身。成为圣药。以此圣药给与同伴人。经刹那间得持明天。神通自在而为第一。持明者所得圣药。分为三分。一分供养三宝。一分施同伴。一分自己受用。得如意通所求皆得。</p>
  <p>复次眼药成就法。持明者受持斋戒满三昼夜。然后往尸陀林中。如前仪轨作曼拏罗。用香花饮食如法供养。作自拥护已。用尸灰涂自身。与同伴知法人以眼药。安于必隶多头上。以亡人衣覆之。用左手按于药上。即诵大明。至药出光明。持明者得持明天。若出烟焰得隐身法。若暖热能杀一切魔。亦能还命。设不成就亦能降伏一切世间令生敬爱之事。</p>
  <p>复次眼药成就法。当用牛黄黄丹雌黄雄黄。如是等物。依前眼药仪轨志心作法。皆得成就。</p>
  <p>复次尸衣成就法。持明者于尸陀林。作曼拏罗已。用香花饮食如法供养。于夜分中持明者身著尸衣。持诵大明。至衣出光明得大神通。如彼明王随意变现。若出烟焰得隐身法。衣若暖热得世间神通。有大威势主一天下。寿命百岁无病安乐。设不成就亦能降伏世间。见者承事如彼仆从。</p>
  <p>复次降伏夜叉女成就法。持明者于尼俱陀树下。作曼拏罗已。裸形被发。于黑月八日。用上味饮食充满一钵。复以钵食先作七抟。每抟各诵大明七遍加持彼食。及称苏啰逊捺哩夜叉女名。持明者以彼抟食。献夜叉女已。钵内余食复作七抟。如前加持七遍。持明人自食。彼夜叉女速来现前。即献花座阏伽水。及香花饮食如法供养。夜叉女言善哉善哉呼我何作。如有所为我即随意。若要为母给与雄黄圣药等。欲为姊妹供给花果甘露饮食及圣药等。欲为同伴即现宫殿楼阁等。欲为妻子即现端正之相。乃至百由旬外所有女人。刹那之间速得现前。受于快乐。</p>
  <p>复次必舍左女成就法。持明者于大树下作曼拏罗。以香花饮食如法供养已。时持明者裸形被发。用尸陀林木柴。于曼拏罗外作护摩八千遍。诵大明八千遍已。迦囕枳祢必舍左女。即来现前作大恶相。不得怖畏即献阏伽。彼女复现端严之相具大威力。能与行人作一切事。彼女所欲行人依之。若违彼意即被杀。</p>
  <p>复次龙女成就法。持明者往莲花池侧。如前作必隶睹得羯吒曼拏罗。以香花饮食献大供养已。用乌昙摩木柴。燃火。及龙花为粖。于夜分作护摩八千遍。龙女即来现怖畏相。行人所求皆得成就。</p>
  <p>复次阿苏啰女成就法。持明者往阿苏啰窟门前。如前作曼拏罗。以香花饮食如法供养。用必隶虞木燃火。以恭俱摩香揾白芥子。即诵大明作护摩八千遍已。时阿苏啰女众出于窟门。引彼行人入于窟内。施大富贵得大快乐。</p>
  <p>复次尸陀林夜叉等成就法。持明者先收自死人肉。如前作法为自拥护已。以左手执刀右手执肉。于夜分往尸陀林中。作无畏相高声唱言。我今卖肉。心念焰鬘得迦大明。时彼林中所有大恶夜叉罗刹鬼神等。闻高声卖肉悉皆出现。具大威力作种种大恶相。彼持明者不得怖畏。即告彼言汝等善来。止息恶相而化善相。夜叉言曰高声卖肉欲求何事。行人言曰我有所愿。欲求眼药及圣药等。如是言时心须猛利勿生疑惑。彼夜叉等即收其肉已。一切所求皆得成就。</p>
  <p>复次禁止兵乱成就法。用死人衣一事染为青色。长十六指。用竹为柄长一肘。作一吠惹衍帝。于尸陀林中依法作曼拏罗已。持明者于夜分时安定而坐。即诵吠惹衍帝至明旦。行人执吠惹衍帝往冤军处。彼军亦见悉皆禁止如彼痴人。枪剑器仗全不能用。乃至象马四兵禁止亦然。</p>
  <p>复次禁兵法。持明者于夜分往尸陀林中烧人处。裸形被发右绕烧尸。用左手收尸灰一合。手内拳之还归本舍。不得左右回顾。或别空舍亦得。即诵大明至明旦。复用新器盛于尸灰。专心护持不得放于地上。以此尸灰随风扬起。彼诸军马吹灰至身。悉皆禁止如彼痴人。刀枪弓箭皆不能用。</p>
  <p>复次敬爱成就法。持明者于尸陀林中作曼拏罗。以香花饮食如法供养。用摩贺嚩舍为油燃灯。以髑髅覆灯。收烟安别器内。夜诵大明至明旦时。用此灯烟点眼已。一切诸人见者欢喜。供给承事如仆从等。</p>
  <p>复次皑哩迦成就法。持诵者用皑哩迦。安于死人口内。将往空舍中。即诵大明加持皑哩迦。至明旦时现种种魔恶之相。行人勿得怖畏。以红色衣裹皑哩迦药。以香花供养。如欲降伏。以皑哩迦药书前人名。即得速来。侍从供给一切随顺。</p>
  <p>复次金丸成就法。持明者作一金丸。或见舁出死人以丸安彼口中。至尸陀林内。独自加持已用火焚尸。然后以左手执金丸。加持至明旦得法成就。若欲用时。以左手拳执金丸。舒其头指用指触者。皆自降伏如为仆从随行人意。</p>
  <p>复次芥子成就法。持明者用吉祥木作一器物。盛白芥子日日持诵。加持芥子至太阴直日。依法作曼拏罗。以香花饮食作广大供养已。依前加持。至芥子作声及破裂法方成就。持明者所欲。破裂大地震动大地。摧倒山岳枯竭江河。涌沸大海忙乱龙宫。禁止天火乃至求雨止雨。及一切所为之事。但掷芥子皆得成就。如是之法能施一切愿。唯自了知。如前所说二心印法。设不修行亦得成就。此焰鬘得迦明王仪轨。真实不虚威力广大。但依法供养日日持诵。不在修前无为行。但发菩提心一切所求无不成就。</p>
  <h2>焰鬘得迦明王最上仪轨分第九</h2>
  <p>复次成就最上仪轨明王自说。不修众行依法持诵皆得成就。持明者受持七字至十字大明。如前依法画于[巾*(穴/登)]像如法供养。即诵大明八洛叉毕。以香花饮食供养三宝及彼明王定获成就。持明者乃至思念部多宿曜及诸毒恶鬼神等。所求所欲皆得成就。行人不得以此法教害同学。持明者及吉善之人。作意中间速得自害。若有毁谤三宝十恶五逆。如是之人可用此法降伏彼等。乃至龙蛇所蠚及水火等一切诸难。思念明王所作悉皆能除。</p>
  <p>复次童子入悟成就法。持明者拣一诸相具足端严童子。令洗浴清净庄束严饰。饮五净水经宿受持斋戒。至明旦时复令洗浴。以妙香涂身著衣严饰已。令童子面东坐吉祥草。而作供养。然后以花揾白檀香。令童子二手捧花。即烧沉香。持明者速诵大明。依法令童子入悟。童子应时入悟。行叉问曰知见何事。童子即说过去未来现在之事真实不虚。或说世间之事可作不可作。及持诵法功力未成。令复诵大明速得增长。如是说已。持明者于焰鬘得迦明王前。献阏伽及以香花。即诵佛三昧。童子闻此三昧忽然倒地。法得成就。持明者唤起童子。复令洗浴已。与其饮食及种种财物等还送本处。然后持明者。依此仪轨所作成就。</p>
  <p>复次求啰惹敬爱成就法。如前所作[巾*(穴/登)]像前。用尸灰画彼啰惹形像。持明者坐彼形像。一心持诵大明一阿庾多。当称彼名某甲生于敬爱。复诵莎贺字。如是常诵大明称彼名字。即得敬爱如仆从等。供给所须及财物等。如前诵一阿庾多。令婆罗门亦生敬爱。若诵六洛叉得叉怛哩及吠舍等而生敬爱。如前诵一阿庾多。及童女等生于敬爱。</p>
  <p>复次令设咄噜爱别离成就法。持明者画彼二设咄噜形相并。行人以二足蹋坐二设咄噜像心上。即诵焰鬘得迦大明。称彼二名某甲某甲速作别离。如是依法即得别离。</p>
  <p>复次调伏成就法。所有五逆十恶损害他人。及谤三宝者。持明者诵发吒字一千遍已。复诵忿怒大明。即用尸灰画彼恶人形像。及书彼名。以佉儞啰木为橛。加持八百遍。用橛钉于画像心中。即称彼名。持诵大明一阿庾多。后句诵吽发吒字。彼等恶人速得除灭。复取木橛还复如故。彼持明者作于此法。不得以己私仇损害他人。须发菩提心利乐有情。兴隆三宝守护正法。若有造业恶人即作此法。若不依法损恼好人。反过及己速得恶报。如是妙吉祥所化焰鬘得迦大明王言。若彼行人作此仪轨。发菩提心守护三宝。救济有情宣通法教。必得增长智慧。断诸障染超越轮回获大无畏。于无上道不久成就。时持明者如实了知依法修行。利乐世间断除烦恼。作此仪轨必得成就。</p>
  <p>复次发遣设咄噜成就法。持明者用尸灰画彼设咄噜形像已。行人坐于莲花对彼像前。持诵大明一阿庾多。称彼名字即诵吽发吒字发遣于彼。</p>
  <p>复次调伏设咄噜成就法。亦用尸灰画彼设咄噜形。行人以左足蹋彼像心面。向日持诵大明。刹那之间彼得热病。持明者复为作息灾法。速令如故。不为作息灾经七日内。受大苦恼即得命终。如是等法。彼诸恶人如降伏已。起慈愍心复为息灾除彼烦恼。行人所作必得成就。</p>
  <p>复次息灾增益法。持明者先于佛像及塔庙前。作曼拏罗。如法供养恭敬礼拜。依法持诵发菩提心。普令一切众生。恭敬信受归命三宝。乃至自所作善焚修礼诵。传通法教行众三昧。香花供养最上功德。回施一切苦恼有情令得安乐。如是坚固身心决定。深入所缘一切法藏。广为众生息灾除患增益福寿。是人不久成无上觉。于焰鬘得迦明王大明仪轨必得成就。</p>
  <p>持明者作此法时。对尊像等前恭敬作礼安定而坐。即诵大明称自名。我某甲为他某甲等。作息灾增益法所求成就。如是复诵大明一千遍。即得息灾增善福业。若为国王城隍聚落息灾。诵大明二千遍。若为象马牛羊等息灾。诵大明一千遍。若为一切众情息灾。诵大明一阿庾多皆得成就。</p>
  <p>复次增益成就法。持明者依法于明王前。安一净器满盛好乳。用殊妙花揾白檀香。加持一千遍。掷花乳器内。持明者称名。我某甲为他某甲。求增益事所愿成就。</p>
  <p>复次求富贵成就法。持明者先以慈心行利他行。如前仪轨作大供养。烧沉香用好花揾白檀香。日日供养持诵即得大富。或持明者依前仪轨。诵曩莫莎贺字一阿庾多已。往海岸或入殑伽河中。水至脐轮。用白莲花揾白檀香。诵大明加持彼花。掷于河内满一洛叉得大富贵。或用红莲华揾赤檀香。如前作法掷于河内得无尽宝藏。</p>
  <p>或持明者用阿底目羯多迦花。如前作法掷于河内。满一洛叉即得金钱一洛叉。或如前依法掷花三洛叉。亦能降伏诸夜叉女。随行人意作一切成就。</p>
  <p>或持明者如前依法。用上好惹帝迦花揾白檀香。掷于河内满一洛叉。于大地之内所求皆得。</p>
  <p>复次成就。用三种蜜揾白莲华。依法作护摩已。得彼福天来现本身。施一切愿。</p>
  <p>复次成就法。用酥蜜燃火作护摩七昼夜。获七大聚落。</p>
  <p>复次成就法。用五谷及酥作护摩一洛叉。得无尽财宝能作一切事。</p>
  <p>复次成就法。用吉祥果子作护摩一洛叉。于天上人间得大利养。</p>
  <p>复次成就法。用努哩嚩青草揾牛乳。即诵大明及诵莎贺字。得寿命延长。</p>
  <p>复次成就法。用钵攞舍木燃火。以酥作护摩。如是日日作法。能增寿命及增智慧。明记不忘有大势力众所称赞若用一切饮食作于护摩亦得有大势力名誉流布众人称赞一切所欲皆得成就。</p>
  <h2>妙吉祥化身焰鬘得迦明王仪轨略出分第十</h2>
  <p>尔时焰鬘得迦明王。所说大明七字至十字。令持明者于寂静处。依法持诵作无畏行。所欲之事皆得成就。今说一吽字大明。持明者依法持诵作无畏行。所求之法必得成就。今此吽字是焰鬘得迦明王微妙心。具大威势功德难思。能与行人为吉祥事若先持十洛叉。一一如前七字依法持诵。一切所求皆得成就。</p>
  <p>复次唵字。于明王[巾*(穴/登)]像前依法持诵。必得成就。</p>
  <p>复次[巾*(穴/登)]像。当用匹帛可长一肘。以水洗净已。涂上妙香。用上好颜色画焰鬘得迦明王。身作青云色面作大恶忿怒相。面有三目作赤黄色。头发竖立亦赤黄色。髑髅庄严虎皮为衣。遍身炽焰一切圆满。乘水牛二手二足。右手执杖左手作期克印。前画种种供养。如是画已。持明者先以香华饮食一心供养。然后往一石岩之内展彼[巾*(穴/登)]像。头面作礼。于彼像前安定端坐志心持诵。至[巾*(穴/登)]像动摇或作笑容或出光明。现此祥瑞之时获真实成就。时持明者具大吉祥能作一切事。破坏山岳枯竭江河大海。发遣冤魔句召龙天。如是一切所为皆得随意。彼持明者虽得成就最上胜法。常为众生作大利益。广度群生传流法教。其心平等远离爱憎。精进修行所获功德。普施有情俱令解脱。如是行人不久当成无上佛道。如是妙吉祥化身焰鬘得迦明王所说仪轨。一切如来同共宣说。是故行人及诸众生。闻此仪轨无复疑惑。依法受持一切所求皆得成就。</p>
</body></html>