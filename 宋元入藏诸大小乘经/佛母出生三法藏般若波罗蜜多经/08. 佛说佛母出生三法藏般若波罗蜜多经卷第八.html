<!DOCTYPE html>
<html>
<head>
  <meta charset="utf-8"/>
  <meta name="author" content="施护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说佛母出生三法藏般若波罗蜜多经卷第八</title>
</head>
<body>
  <h1 class="head">佛说佛母出生三法藏般若波罗蜜多经卷第八</h1>
  <h2>地狱缘品第七之二</h2>
  <p>尔时尊者须菩提白佛言。世尊。般若波罗蜜多可闻可得耶。若声若相有所说耶。佛言。不也须菩提。般若波罗蜜多。无说无示无闻无得。非蕴处界有所见相。何以故。彼一切法离种种性。而蕴处界即般若波罗蜜多。何以故。由蕴处界空故离故寂灭故。般若波罗蜜多亦空亦离亦寂灭。而般若波罗蜜多。与蕴处界无二无二分无相无分别。</p>
  <p>尔时尊者须菩提白佛言。世尊。若有人于佛会中。闻说此甚深般若波罗蜜多法门。不生信解心无爱乐。从法会起不能听受者。彼人以何因缘起如是相。</p>
  <p>佛告须菩提。我今为汝如实分别。若有人闻此甚深般若波罗蜜多法门。不生信解不乐听受。当知是人虽于百千佛所修诸梵行。而不爱乐听受此法。于诸佛所。若闻说是般若波罗蜜多法门时从会起者。须菩提。彼人于先佛所已种如是障法因缘。是故今时于我法中。闻说甚深般若波罗蜜多法门。亦复不生爱乐信解。无尊重想舍离而去。当知是人若身若心不能和合。是故于此般若波罗蜜多法门。不生一念清净信解。不起如实正知见想。于甚深法生疑惑心造无智业由是积集无智业故。闻此般若波罗蜜多法门。生违背心起毁谤业。以违背毁谤般若波罗蜜多故。是即违背毁谤过去未来现在诸佛一切智。须菩提。我说是人少智少慧无正福业。不能成就净信善根。于一切时一切处。自坏其身复坏他身。断诸众生大利乐因。须菩提。彼人以是谤法因缘故。当来决定堕大地狱。经多百岁。多千岁。多百千岁。多俱胝百岁。多俱胝千岁。多俱胝百千岁。多俱胝那庾多百千岁中。受诸苦恼。从一大地狱至一大地狱。又复展转从一至一。若此大地狱劫火烧时。彼谤法人即于他方世界大地狱中受诸苦恼。亦复从一大地狱至一大地狱。若他方界所有地狱劫火烧时。又复展转于他方界大地狱中。受诸苦恼亦复如是。从一至一。又若彼界劫火烧时此界还成。而复来此大地狱中。亦复从一至一受诸苦恼。如是展转此界他界。一一狱中如前数量。经尔所岁受诸苦恼。乃至最后此界地狱劫火复起。所焚烧时受苦方尽。何以故。须菩提。彼人以语不善业。毁谤甚深般若波罗蜜多法门故获如是果。</p>
  <p>尔时尊者舍利子白佛言。世尊。所有众生造五无间极重罪业。与此谤法罪业而相似耶。佛言舍利子。汝勿谓彼五无间业与此谤法重罪而得相似。舍利子。违背毁谤甚深正法者。其罪甚重过五无间所有罪业。何以故。彼谤法者闻说般若波罗蜜多法门。即作是言此非佛说。我今不能于是中学。彼人自坏净信。复坏他人所有净信。自饮诸毒复令他人亦饮其毒。自所破坏亦复令他作其破坏。自于般若波罗蜜多法门。不信不受不知不解而不修习。复令他人不生信受不正知解亦不修习。舍利子。我说是人为破法者。其性浊黑而不清净。于白法中为羯商摩毁坏净信。又复得名为污法者。舍利子。以是因缘此谤法罪最极深重。五无间业不可等比。舍利子白佛言。世尊。如佛所说。彼谤法人堕大地狱。不知是人当受苦身其量云何。佛言。止舍利子。不须问其受苦身量。何以故。彼人若闻所受苦身大小分量。是时即有热血从口门出将及命终。如是转生忧愁苦恼。身分内外干枯销瘦生大怖畏。是故我今不说彼人受苦身量。舍利子重白佛言。世尊。愿为宣说彼谤法者受苦身量。与末世中一切众生。而为明照有所表示。令于正法不生毁谤。佛言舍利子。止不须说。尔时尊者舍利子。如是殷勤第二第三重复劝请。佛言。舍利子止止。是事汝今当知。如我所说若谤法者堕大地狱。尔所岁中受极重苦。即以是缘与诸众生足为明照。是故不应说其身量。</p>
  <p>尔时尊者须菩提白佛言。世尊。诸善男子善女人。于一切时常当善护身语意业。不令作诸不善业行。何以故。如佛所说堕地狱者。由其语不善业。能作如是最极广大非福蕴故。世尊。谤正法者实由语业感是罪报耶。佛言。如是如是。须菩提。由彼语业起不善故。即于正法而生毁谤。以是因缘受斯罪报。须菩提。我说是人于我法中不应出家。何以故。彼人违背毁谤般若波罗蜜多故是即毁谤阿耨多罗三藐三菩提。以谤阿耨多罗三藐三菩提故是即毁谤一切佛宝。谤佛宝故即谤过去未来现在诸佛一切智。谤一切智故是即毁谤一切法宝。谤法宝故即谤声闻一切僧宝。如是即于一切种一切时一切处毁谤三宝。积集无量无数不善业行。当堕地狱受大苦恼。</p>
  <p>须菩提白佛言。世尊。彼人以何因缘。于此般若波罗蜜多法门生轻谤心。佛告须菩提。当知彼人有四种因。何等为四。一者为魔所使。二者自所积集无智业因。破坏所有清净信解。三者随顺一切不善知识。于非法中生和合想。四者执著我相不生正见。随彼邪心作诸过失。须菩提。由是四种因缘故。于此甚深般若波罗蜜多法门而生毁谤。须菩提。是故诸善男子善女人。当于诸佛所说正法起净信解勿生轻谤。谤正法者是即破法。若破法者断灭寿命起无智业。当堕地狱受大苦恼。</p>
  <h2>清净品第八之一</h2>
  <p>尔时尊者须菩提白佛言。世尊。若有随顺恶知识。远离善根及不精进者。于此甚深般若波罗蜜多法门。极难信解耶。佛告须菩提。如是如是。如汝所言。如是等人。少见少闻远离善根。修劣智慧不能精进。又复随顺诸恶知识。是故于此甚深法门极难信解。须菩提白佛言。世尊。而此般若波罗蜜多法门。以何义故难信难解。佛言。须菩提。色受想行识无缚无解。何以故。色自性是色故无缚无解。受想行识自性是识故无缚无解。色前际无缚无解。何以故。前际色自性即是色故。色后际无缚无解。后际色自性即是色故。色中际无缚无解。中际色自性即是色故。受想行识前后中际无缚无解。何以故。前后中际识自性即是识故。般若波罗蜜多以是义故甚深难解。须菩提白佛言。世尊。般若波罗蜜多法门难信难解。如佛所说最极甚深转复难解。世尊。若有懈怠劣精进者失念无智慧者。应知此等于般若波罗蜜多法门难解难入。佛告须菩提。如是如是。如汝所言。</p>
  <p>复次须菩提。色清净故即果清净。果清净故即色清净。若色清净若果清净。无二无分别无断无坏故。受想行识清净故即果清净。果清净故即识清净。若识清净若果清净。无二无分别无断无坏故。</p>
  <p>复次须菩提。色清净故即一切智清净。一切智清净故即色清净。若色清净若一切智清净。无二无分别无断无坏故。受想行识清净故即一切智清净。一切智清净故即识清净。若识清净若一切智清净。无二无分别无断无坏故。</p>
  <p>尔时尊者舍利子白佛言。世尊。般若波罗蜜多最上甚深。佛言。性清净故。舍利子言。般若波罗蜜多是大光明。佛言。性清净故。舍利子言。般若波罗蜜多广大照曜。佛言。性清净故。舍利子言。般若波罗蜜多无和合。佛言。性清净故。舍利子言。般若波罗蜜多无所得。佛言。性清净故。舍利子言。般若波罗蜜多无所证。佛言。性清净故。舍利子言。般若波罗蜜多毕竟不生欲界色界无色界。佛言。性清净故。舍利子言。般若波罗蜜多毕竟不灭。佛言。性清净故。舍利子言。般若波罗蜜多无所了知。佛言。性清净故。舍利子言。般若波罗蜜多云何无所了知。佛言。舍利子。般若波罗蜜多不知色不知受想行识。何以故。色受想行识性清净故。舍利子言。般若波罗蜜多。于一切智无起无作。佛言。性清净故。舍利子言。般若波罗蜜多。无法可取无法可舍。佛言。性清净故。</p>
  <p>尔时尊者须菩提白佛言。世尊。我清净故色清净。佛言。毕竟净故。我清净故受想行识清净。佛言。毕竟净故。须菩提言。我清净故果清净。佛言。毕竟净故。须菩提言。我清净故一切智清净。佛言。毕竟净故。须菩提言。我清净故无所得无所证。佛言。毕竟净故。须菩提言。我无边故色亦无边。佛言。毕竟净故。须菩提言。我无边故受想行识亦无边。佛言。毕竟净故。须菩提言。菩萨摩诃萨于般若波罗蜜多。无所觉了。佛言。毕竟净故。须菩提言般若波罗蜜多非此岸非彼岸非中流自性无所住。佛言。毕竟净故。</p>
  <p>尔时尊者须菩提白佛言。世尊。若菩萨摩诃萨于一切法有所分别者。即失般若波罗蜜多。即远般若波罗蜜多。</p>
  <p>佛赞须菩提言。善哉善哉。须菩提。如是如是。如汝所言。何以故。若于一切法起分别者是即名相。有所著故。须菩提白佛言。世尊。若于所说般若波罗蜜多名中有所分别此说为著。是时尊者舍利子谓须菩提言。云何名为著相。须菩提言。若菩萨分别色空。分别受想行识空。是为著相。又若分别是过去法是未来法是现在法。是初发菩提心者得若干福蕴。是久修菩萨行者成几所功德。作此分别者名为著相。</p>
  <p>尔时帝释天主白尊者须菩提言。以何缘故菩萨得福蕴名为著相。须菩提言。憍尸迦。若初发心菩萨以心分别此是菩提心。即以发心。善根回向阿耨多罗三藐三菩提。若能回向即不名回向。如是分别乃为著相。憍尸迦。若有菩萨欲令诸善男子善女人安住菩萨乘者。应于阿耨多罗三藐三菩提。以真实法如理表示如实教授如所利益如理生喜。若菩萨能以如是法示教利喜者。自无所伤诸佛所印诸佛所教。彼善男子善女人亦复离著。</p>
  <p>尔时佛赞须菩提言。善哉善哉。须菩提。汝善宣说离著法门。令诸菩萨摩诃萨于一切法不生执著。须菩提。我复为汝宣说微妙离著法门。汝当善听如善作意。须菩提白佛言。善哉世尊。愿为宣说。</p>
  <p>佛告须菩提。若有人于如来应供正等正觉。作有得想而生取著。此即名为大贪著法。何以故。不离诸相故。须菩提。若有菩萨于过去未来现在诸佛世尊所有诸无漏法起随喜心。以此随喜善根。回向阿耨多罗三藐三菩提者亦即是著。何以故。须菩提。诸法非过去未来现在可得。彼随喜心亦非三世。当以何心随喜何法。是故当知一切法无相。无见无闻无觉无知。须菩提。白佛言。世尊。诸法性甚深。佛言。离种种性。须菩提言。般若波罗蜜多性甚深。佛言。般若波罗蜜多自性清净离种种性。须菩提言。般若波罗蜜多离性我今敬礼。佛言。一切法离性。须菩提。由一切法离性故即般若波罗蜜多离性。何以故。如来应供正等正觉如实证得一切法。无性。</p>
  <p>须菩提白佛言。世尊。如来应供正等正觉证法无性耶。佛告须菩提。无性亦非无性。彼一切法若性若无性。和合一相所谓无相。须菩提。是故诸佛如是证得彼一切法。何以故。诸佛法眼无分别故。一切法性唯一无二。彼一切法若性非性所谓无性。彼无性性是名一性。即此一性亦不可得。须菩提。若菩萨如是了知者得离诸著。须菩提白佛言。世尊。般若波罗蜜多最上甚深。佛言。如虚空甚深即般若波罗蜜多甚深。须菩提言。般若波罗蜜多难知。佛言。无知者故。须菩提言。般若波罗蜜多不可思议。佛言。非心所知出过心数故。须菩提言。般若波罗蜜多离诸所作。佛言。作者不可得故。须菩提白佛言。世尊。菩萨摩诃萨当云何行般若波罗蜜多。佛言。若菩萨摩诃萨不行于色是行般若波罗蜜多。不行受想行识是行般若波罗蜜多。不行色无常是行般若波罗蜜多。不行受想行识无常是行般若波罗蜜多。不行色空是行般若波罗蜜多。不行受想行识空是行般若波罗蜜多。不行色满足不满足相是行般若波罗蜜多。何以故。若行色满足不满足相即非色。不行受想行识满足不满足相是行般若波罗蜜多。何以故。若行受想行识满足不满足相即非识。若如是不行诸法是名行般若波罗蜜多。</p>
  <p>尔时尊者须菩提白佛言。希有世尊。善为诸菩萨摩诃萨于著法中说无著法。佛言。若不行色有著无著是行般若波罗蜜多。不行受想行识有著无著是行般若波罗蜜多。不行眼触乃至不行意触为缘所生诸受有著无著是行般若波罗蜜多。不行地界乃至不行识界有著无著是行般若波罗蜜多。不行布施持戒忍辱精进禅定智慧诸波罗蜜多有著无著是行般若波罗蜜多。不行三十七菩提分法及佛十力四无所畏十八不共诸功德聚有著无著是行般若波罗蜜多。不行须陀洹斯陀含阿那含阿罗汉缘觉如来有著无著是行般若波罗蜜多。不行一切智有著无著是行般若波罗蜜多。须菩提。若菩萨摩诃萨能如是于色不生著。受想行识不生著。眼触乃至意触为缘所生诸受不生著。地界乃至识界不生著。布施持戒忍辱精进禅定智慧诸波罗蜜多不生著。三十七菩提分法及佛十力四无所畏十八不共诸功德聚皆不生著。须陀洹斯陀含阿那含阿罗汉缘觉如来乃至一切智亦不生著。何以故。一切法无缚无解出过诸著。是故得名离著无碍一切智。须菩提。诸菩萨摩诃萨应如是行般若波罗蜜多。须菩提白佛言。希有世尊。般若波罗蜜多是甚深法。若说不增不说亦不减。说亦不减不说亦不增。</p>
  <p>佛赞须菩提言。善哉善哉。须菩提。如是如是。若如来应供正等正觉。尽其寿量称赞虚空。而彼虚空赞亦不增不赞亦不减。赞亦不减不赞亦不增。譬如称赞幻所化人。赞亦不喜不赞亦不恚。赞亦不增不赞亦不减。须菩提。诸法性如是离说非说不增不减。须菩提白佛言。世尊。般若波罗蜜多广大甚深。菩萨摩诃萨所行甚难。譬如虚空无动无转无相无作。般若波罗蜜多亦复如是。世尊。菩萨为众生故。被大铠甲而作庄严。何以故。菩萨为欲成就阿耨多罗三藐三菩提果度诸众生。是故修学般若波罗蜜多。世尊。如人被甲与彼虚空共相斗战。而彼虚空本来平等。法界平等众生平等。而诸菩萨虽复勇猛成就精进波罗蜜多。毕竟不能战空得胜。是故诸菩萨摩诃萨难行般若波罗蜜多。</p>
  <p>尔时帝释天主白尊者须菩提言。若如是者即般若波罗蜜多行而无所生。云何相应。须菩提言。憍尸迦。如虚空行所生。般若波罗蜜多行亦如是生。憍尸迦。诸菩萨摩诃萨欲学般若波罗蜜多行者当如虚空行。如是学者是即相应。</p>
  <p>尔时会中有一苾刍闻是法已从座而起。合掌向佛作如是言。般若波罗蜜多。无少法可生无少法可灭是故我今敬礼般若波罗蜜多。</p>
</body></html>