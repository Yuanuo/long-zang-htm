<!DOCTYPE html>
<html>
<head>
  <meta charset="utf-8"/>
  <meta name="author" content="施护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说佛母出生三法藏般若波罗蜜多经卷第二十</title>
</head>
<body>
  <h1 class="head">佛说佛母出生三法藏般若波罗蜜多经卷第二十</h1>
  <h2>善知识品第二十二之二</h2>
  <p>尔时世尊告尊者须菩提言。如是如是。须菩提。菩萨摩诃萨行般若波罗蜜多。若如是行者是为不行色不行受想行识。如是行者普令一切世间天人阿修罗等所共敬伏。不为彼等而能动乱。如是行者不杂声闻缘觉行。不住声闻缘觉地。如是行者是无所行而行无所住而住。能入佛性入如来性自然智性一切智性。如是行者最上无胜。与般若波罗蜜多胜行相应。若诸菩萨摩诃萨于昼夜中如是勤行。即能近阿耨多罗三藐三菩提。乃至速能成就阿耨多罗三藐三菩提。又须菩提。假使阎浮提中一切众生一一皆得人身。悉发阿耨多罗三藐三菩提心。发是心已乃至尽寿。尊重恭敬供养诸佛。又复普于一切广行布施。即以如是布施功德。回向阿耨多罗三藐三菩提。须菩提。此诸人等以是因缘得福多不。须菩提言。甚多世尊。甚多善逝。佛言。须菩提。此诸人等以是因缘得福虽多。不如菩萨摩诃萨。能一日中起般若波罗蜜多相应正念。随其菩萨所起般若波罗蜜多相应正念故。能为一切众生作大福田。何以故。菩萨能起平等慈心。余诸众生无有是心如菩萨摩诃萨者。唯除如来慈心具足。所以者何。诸佛如来应供正等正觉。已能圆满不思议法。而常不离慈悲喜舍。须菩提。云何菩萨能为众生作大福田。须菩提。所谓菩萨因般若波罗蜜多故具足正慧。得是慧已见诸众生。如在牢狱受彼系缚。菩萨尔时得大悲心所护助故。即复以净天眼普遍观察无量无数无边众生。见有众生造无间业者。当受苦报堕诸见网不得出离。菩萨如是观已。深发大慈心大悲心怜愍众生以是大慈大悲光明普遍照耀。而彼菩萨作如是念。我当为一切众生作大依怙。广为一切众生解脱诸苦。作是念已不住是相亦不住余相。须菩提。此名菩萨摩诃萨大慧光明。是即能为众生作大福田。若菩萨摩诃萨如是行者。即不退转于阿耨多罗三藐三菩提。堪受一切世间信心所施。谓饮食衣服卧具医药。菩萨虽复受施。以一心修习般若波罗蜜多故。于彼施者受者及其所施皆悉清净得近一切智。是故须菩提诸菩萨摩诃萨若欲不虚受其国中信施。若欲引示众生所行正道。若欲救度众生脱三界缚。若欲拔济众生出轮回苦。若欲开导众生清净慧眼者。应当发起般若波罗蜜多相应正念。若起是念即与般若波罗蜜多言说相应。何以故。菩萨有所言说皆随顺般若波罗蜜多念。若有所念亦随顺言说。即得不离般若波罗蜜多。是故菩萨于昼夜中不应离是般若波罗蜜多相应正念。须菩提。譬如有人得未曾有大摩尼宝。得是宝已心大欢喜。后于异时或有因缘而失此宝。须菩提。彼人以是缘故心生愁恼。忧苦追悔常作是念。我今何故失此大宝。如是思念无有间断。须菩提。菩萨亦复如是。大法宝者所谓般若波罗蜜多。菩萨得是般若波罗蜜多大法宝故。常起般若波罗蜜多相应正念。常不离一切智心。须菩提白佛言。世尊。若一切法自性空故离故。一切念亦空亦离者。云何佛说菩萨摩诃萨常不离般若波罗蜜多相应念耶。佛言。须菩提。若菩萨摩诃萨能如是知一切法自性空故离故。一切念亦空亦离者。即是般若波罗蜜多相应正念。即是不离一切智心。何以故。般若波罗蜜多空中无增无减故。须菩提白佛言。世尊。般若波罗蜜多空中无增无减者。菩萨摩诃萨云何能增长般若波罗蜜多。云何得阿耨多罗三藐三菩提耶。佛告须菩提言。若菩萨摩诃萨行般若波罗蜜多时。于是中有增有减。即般若波罗蜜多空中亦增亦减。若菩萨摩诃萨空中无增无减者。即般若波罗蜜多空中亦无增无减。须菩提。菩萨摩诃萨空中无所增减故。菩萨摩诃萨以是无增减法得阿耨多罗三藐三菩提。须菩提。若菩萨摩诃萨闻是说已不惊不怖者。当知是菩萨摩诃萨名为行般若波罗蜜多。须菩提言。般若波罗蜜多相是行般若波罗蜜多不。佛言。不也须菩提。须菩提言。般若波罗蜜多空相是行般若波罗蜜多不。佛言。不也须菩提。须菩提言。离般若波罗蜜多空相有法可行般若波罗蜜多不。佛言。不也须菩提。须菩提言。空可行般若波罗蜜多不。佛言。不也须菩提。须菩提言。离空有法可行般若波罗蜜多不。佛言。不也须菩提。须菩提言。空可行空不。佛言。不也须菩提。须菩提言。色可行般若波罗蜜多不。佛言。不也须菩提。须菩提言。受想行识可行般若波罗蜜多不。佛言。不也须菩提。须菩提言。离色有法可行般若波罗蜜多不。佛言。不也须菩提。须菩提言。离受想行识有法可行般若波罗蜜多不。佛言。不也须菩提。须菩提言。菩萨摩诃萨当云何行是行般若波罗蜜多。佛言。须菩提。汝见有法可行般若波罗蜜多不。须菩提言。不也世尊。佛言。须菩提。汝见般若波罗蜜多。是菩萨摩诃萨所行处不。须菩提言。不也世尊。佛言。须菩提。若法无所得即法不可见。是中有生可生有灭可灭不。须菩提言。不也世尊。佛言。须菩提。若菩萨摩诃萨了如是相即得无生法忍。菩萨摩诃萨具是忍者。即得授阿耨多罗三藐三菩提记。须菩提。此名如来无所畏行。菩萨摩诃萨若如是行。即得佛无上智广大智最上利智一切智智。如是行者是无处所行。须菩提白佛言。世尊。以是无生法可得授阿耨多罗三藐三菩提记不。佛言。不也须菩提。须菩提言。当以何法得授阿耨多罗三藐三菩提记。佛言。须菩提。汝见有法可得授阿耨多罗三藐三菩提记不。须菩提言。不也世尊。佛言。须菩提。汝见有阿耨多罗三藐三菩提是所记不。须菩提言。我不见是法有所记别。亦复不见有授记法。何以故。一切法无所得故。世尊。以是义故。我知一切法无证是中无证者。一切法无得是中无所得。</p>
  <h2>帝释天主赞叹品第二十三</h2>
  <p>尔时帝释天主在大会中。即从座起前白佛言。世尊。如佛所说般若波罗蜜多最上甚深。难可得见难可得闻。亦复于中难解难入。佛告帝释天主言。憍尸迦。如是如是。般若波罗蜜多最上甚深。难见难闻难解难入。憍尸迦。如虚空甚深故般若波罗蜜多亦甚深。虚空空故般若波罗蜜多亦空。虚空离故般若波罗蜜多亦离。虚空难见故般若波罗蜜多亦难见。虚空难解故般若波罗蜜多亦难解。帝释天主白佛言。世尊。若有人得是甚深般若波罗蜜多法门。听受读诵为人演说乃至书写者。当知是人具足最上善根。佛言。憍尸迦。如是如是。若有人得此甚深般若波罗蜜多法门。听受读诵为人演说乃至书写者。我说是人已能具足最上善根。憍尸迦。于汝意云何。正使阎浮提一切众生皆得人身。一一众生具修十善。彼诸善男子善女人等。以是缘故得福多不。帝释天主言。甚多世尊。甚多善逝。佛言。憍尸迦。彼善男子善女人得福虽多。不如有人于此甚深般若波罗蜜多法门。听受读诵为人演说乃至书写者。百分不及一。千分不及一。百千俱胝那庾多分。算分数分及譬喻分。乃至乌波尼杀昙分皆不及一尔时会中有一苾刍。闻是说已谓帝释天主言。若有善男子善女人。暂得闻此甚深般若波罗蜜多法门。而能一念生净信者。当知是善男子善女人胜过仁者。是时帝释天主谓彼苾刍言。若善男子善女人。一发心顷生净信者尚胜于我。何况广能听受读诵为人演说乃至书写。又复何况随听受已。如所说学如所说行修习相应。当知是善男子善女人修菩萨行。胜过一切世间天人阿修罗等。苾刍非但胜彼一切世间天人阿修罗等。亦复胜于须陀洹斯陀含阿那含阿罗汉及其缘觉。非但胜于须陀洹乃至缘觉。亦复胜余菩萨远离般若波罗蜜多无善巧方便行布施者。非但胜彼菩萨如是布施。亦复胜余菩萨远离般若波罗蜜多无善巧方便持净戒者。非但胜彼菩萨如是持戒。亦复胜余菩萨远离般若波罗蜜多无善巧方便修忍辱者。非但胜彼菩萨如是忍辱。亦复胜余菩萨远离般若波罗蜜多无善巧方便发精进者。非但胜彼菩萨如是精进。亦复胜余菩萨远离般若波罗蜜多无善巧方便修禅定者。何以故。是菩萨摩诃萨闻此甚深般若波罗蜜多法门。能如说学能如说行。而能具足善巧方便。是故胜过一切世间天人阿修罗乃至声闻缘觉及余菩萨。当知是菩萨善行般若波罗蜜多。是菩萨能近一切智不远离诸佛。是菩萨成熟善根当坐道场。是菩萨能断众生诸烦恼苦。若菩萨摩诃萨能如是学者。是为学菩萨法不学声闻缘觉法。是学般若波罗蜜多。又菩萨摩诃萨如是学时。当有护世四大天王。来菩萨所作如是言。善男子。汝当精勤疾学是般若波罗蜜多。疾证阿耨多罗三藐三菩提。汝当坐道场时。我等四王各持宝钵奉上于汝。世尊。非但护世四王现菩萨前作如是说。我亦常往彼菩萨所而为护助况复诸余天子。何以故。是菩萨能如是学般若波罗蜜多。学已能行甚为希有。世间众生有诸苦恼。菩萨已能远离诸苦。于一切处作大利乐。世尊。此为菩萨学般若波罗蜜多。现世功德。</p>
  <p>尔时尊者阿难即作是念。此帝释天主快说是语。为自辩才如是说耶。为佛威神所护念耶。尔时帝释天主承佛威神知其念。即谓言尊者当知。如我所说皆是世尊威神建立。</p>
  <p>尔时世尊告尊者阿难言。如是如是。如帝释天主此所乐说当知皆是佛威神力而为护念。</p>
  <h2>增上慢品第二十四</h2>
  <p>尔时世尊复告尊者阿难言。当知菩萨摩诃萨修般若波罗蜜多时。行般若波罗蜜多时。所有三千大千世界一切恶魔皆生疑念。菩萨摩诃萨修行是般若波罗蜜多。为当中道取证声闻缘觉果耶。为当决定直至阿耨多罗三藐三菩提耶。阿难。彼诸恶魔或时若见菩萨摩诃萨修行般若波罗蜜多故。决定直至阿耨多罗三藐三菩提者。诸魔即时忧愁苦恼如箭入心。</p>
  <p>复次阿难。菩萨摩诃萨修般若波罗蜜多时。行般若波罗蜜多时。有诸恶魔来菩萨所生娆乱心。以彼魔力化诸雷雹风雨等相。周遍方处欲令菩萨怖畏散乱。乃至欲令菩萨于一念中退失阿耨多罗三藐三菩提心。阿难当知。恶魔不必普能娆乱一切菩萨。阿难白佛言。世尊。何等菩萨为魔所娆。佛言。阿难。若菩萨于先世中。曾得闻是般若波罗蜜多法门。虽复闻已不生信解。阿难当知。是菩萨即有恶魔而来娆乱。为彼诸魔伺得其便。</p>
  <p>复次阿难。若菩萨摩诃萨闻此甚深般若波罗蜜多法门时心生疑念。有是般若波罗蜜多法门耶。无是般若波罗蜜多法门耶。阿难当知。是菩萨即有恶魔而来娆乱。为彼诸魔伺得其便。</p>
  <p>复次阿难。若菩萨摩诃萨远离善知识亲近恶知识。以近恶知识故。闻此甚深般若波罗蜜多法门不生信解。又复不能请问其义。但作是念。我今何能修此般若波罗蜜多。阿难当知。是菩萨即有恶魔而来娆乱。为彼诸魔伺得其便。</p>
  <p>复次阿难。若菩萨摩诃萨受彼邪法随邪法行。彼诸恶魔知是事已心生欢喜。即作是念。此人助我亦令余人同来助我。而复令我圆满所愿随顺我意。阿难当知。是菩萨即有恶魔而来娆乱。为彼诸魔伺得其便。</p>
  <p>复次阿难。若菩萨摩诃萨闻此甚深般若波罗蜜多法门已。谓余菩萨言。此般若波罗蜜多甚深难解。我尚不能得其源底。汝今何用更修习耶。但于余经佛所说者。听受修习必当于彼而得法味。由此菩萨作是说已。诸余菩萨即起远离般若波罗蜜多心。阿难当知。作是说者即有恶魔而来娆乱。为彼诸魔伺得其便。</p>
  <p>复次阿难。若菩萨摩诃萨作如是念。我是修真远离行者。余诸菩萨非远离行。即时恶魔知是念已。生大欢喜适悦庆快。何以故。彼菩萨随所起念。即退失阿耨多罗三藐三菩提。以如是退失故魔心生喜。又复阿难。有诸恶魔来菩萨所。称赞菩萨名字族氏。头陀功德乃至种种功德相貌。菩萨闻是称赞已随有所著。起增上慢及诸慢心。贡高自大轻余菩萨。由是因缘增长烦恼。而此菩萨为彼恶魔力所加故。诸有言说人皆信受。随信受已如所说学如所说行。若见若闻如是学者。如是行者皆不真实。以不实故起颠倒心。由是心故身语心业皆不清净。以此因缘而能增长地狱饿鬼畜生等趣。彼恶魔众见是利故。心大欢喜适悦庆快即作是念。今我宫殿诚所不空。由彼因缘能增长故。阿难当知。是菩萨不能具足功德相貌。非行般若波罗蜜多。非是住不退转者。何以故。增上慢心起诸过失。是菩萨当有恶魔而来娆乱。为彼诸魔伺得其便。</p>
  <p>复次阿难。若菩萨乘人与声闻乘人共相斗诤。互出恶言轻易呵毁。尔时恶魔知是事已即作是念。彼菩萨乘人由此因缘虽复远离一切智。其所远离非大非久。若菩萨乘人与菩萨乘人共相斗诤。互出恶言轻易呵毁者。尔时恶魔知是事已。心大欢喜适悦庆快而作是念。此菩萨乘人由是因缘。久久远离彼一切智。</p>
  <p>复次阿难。若有未得授记菩萨。于余已得授记菩萨起嗔恨心。随所起心有退转失。起一念退一劫而后毕是随念劫数。若不舍一切智心。或遇善知识故还复发起被精进铠。</p>
  <p>尔时尊者阿难白佛言。世尊。若起是罪者佛听悔不。佛言阿难。今我法中说有出罪法。所有声闻缘觉菩萨乘中。我各说有彼出罪法。阿难当知。若菩萨乘人与菩萨乘人共相斗诤。互出恶言轻易呵毁已。不相悔舍复怀嗔恨结缚于心者。我不说彼有出罪法。阿难。若菩萨乘人与菩萨乘人共相斗诤。乃至呵毁已即相悔舍者。我当为彼说出罪法阿难。又菩萨应作是念。我于一切众生当行慈忍。设彼起恶来相陵辱。我尚不生一念嗔心况复加报。我或暂起嗔恨心者深为大失。何以故。我当为一切众生作大桥梁普令得度。我常于彼一切众生如善作意。设闻恶言不生恚心。于自于他皆悉平等。自有过失勿加于他。他有过失如自所作常生悔惧。何以故。我欲普令一切众生得大安乐。若有众生多嗔恼者。愿我当得阿耨多罗三藐三菩提时。度脱彼等。我于一切处见彼所有求菩提者。我于尔时欢喜瞻视。面目熙怡无颦蹙相。我心坚固不为一切嗔恼所动。阿难。若菩萨乘人能生如是心者。当知是为修菩萨行者。又复阿难。诸菩萨摩诃萨于声闻人所不应生起诸轻慢心。乃至一切众生亦复不应生轻慢想。阿难白佛言。世尊。菩萨与菩萨云何共住。佛言阿难。菩萨共住当互观视犹如佛想。是我大师同载一乘同行一道。彼菩萨摩诃萨若有所学我亦随学。平等安住菩萨乘中。如菩萨法如理修学。彼若杂学非我所学。彼若清净学能与一切智如理相应者。我亦如是学。阿难。菩萨摩诃萨能如是学者。是为同学所应共住。如是学者必证阿耨多罗三藐三菩提。</p>
</body></html>