<!DOCTYPE html>
<html>
<head>
  <meta charset="utf-8"/>
  <meta name="author" content="施护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说佛母出生三法藏般若波罗蜜多经卷第九</title>
</head>
<body>
  <h1 class="head">佛说佛母出生三法藏般若波罗蜜多经卷第九</h1>
  <h2>清净品第八之二</h2>
  <p>尔时帝释天主白佛言。世尊。若有人受持此般若波罗蜜多法门者。我当守护其人及此法门。时尊者须菩提。谓帝释天主言。憍尸迦。汝见有法可守护耶。帝释天主言。不也须菩提。时须菩提言。天主。若菩萨摩诃萨。如所说般若波罗蜜多。如理而行随顺相应者。是即名为真实守护。若时过离般若波罗蜜多。于一切处即为人及非人伺得其便。复次憍尸迦。若菩萨摩诃萨。为欲守护般若波罗蜜多者。当如守护虚空。是为行般若波罗蜜多。憍尸迦。于汝意云何。彼呼声响能守护耶。帝释天主言。尊者须菩提。彼呼声响不能守护。须菩提言。如是如是。憍尸迦。当知一切法如声响。若如是知即于诸法无所观。无所示无所生无所得。是为菩萨摩诃萨行般若波罗蜜多。</p>
  <p>尔时三千大千世界一一界中。从四大王天。乃至大梵王天。彼彼所有娑婆界主大梵天王。帝释天主。并余天子。以佛威神加持力故。即时各各来诣佛所。头面著地礼世尊足。右绕三匝退住一面。</p>
  <p>是时世尊以威神力。令彼一切梵王帝释及诸梵众。并余四天王天诸天子等。各各得见千佛世尊。于诸方处一一如应宣说般若波罗蜜多法门。如是名句文皆同一说相。所有般若波罗蜜多。法门品类章句皆悉无异。彼受法者皆名须菩提。其请问者亦如帝释天主。</p>
  <p>尔时佛告彼诸梵王帝释天主等言。汝等于此地方今见诸佛。如是宣说般若波罗蜜多法门。所有慈氏菩萨摩诃萨。当成阿耨多罗三藐三菩提果。已于此地方亦复如是宣说般若波罗蜜多法门。</p>
  <h2>叹胜品第九</h2>
  <p>尔时尊者须菩提白佛言。世尊。般若波罗蜜多甚深微妙。于其名中毕竟不可得非彼语言。而能宣说如般若波罗蜜多。名不可得故。般若波罗蜜多法亦不可得。而此般若波罗蜜多。名字及法无二差别。皆无所生俱不可得。世尊。如佛所言。慈氏菩萨摩诃萨。当成阿耨多罗三藐三菩提果。已于此地方亦复如是。宣说般若波罗蜜多者。此法甚深彼云何说。</p>
  <p>尔时佛告尊者须菩提言。彼慈氏菩萨摩诃萨。当成阿耨多罗三藐三菩提果。已于此地方。说般若波罗蜜多时。不说色若常若无常若解若缚。不说受想行识若常若无常若解若缚说色受想行识毕竟清净。须菩提。彼菩萨以如是名句文。如实宣说般若波罗蜜多。</p>
  <p>尔时须菩提白佛言。世尊。般若波罗蜜多清净。佛言。须菩提。色清净故般若波罗蜜多清净。受想行识清净故。般若波罗蜜多清净。色不生不灭。不著烦恼不出世间故清净。般若波罗蜜多亦如是清净。受想行识不生不灭。不著烦恼不出世间故清净。般若波罗蜜多亦如是清净。色无染故般若波罗蜜多清净。受想行识无染故。般若波罗蜜多清净。一切法无染故。般若波罗蜜多清净。虚空清净故。般若波罗蜜多清净。一切法如虚空如声响故清净。般若波罗蜜多亦如是清净。</p>
  <p>尔时尊者须菩提白佛言。世尊。若有善男子善女人。于此般若波罗蜜多法门。发清净心听受读诵为人演说。当知是人得大善利。眼耳鼻舌身根清净。离诸病苦一切恶毒不能伤害。寿命增长无中夭难。常得千天子众或时导前或时从后。于一切处密为守护。世尊。诸持法者善男子善女人。应于白月八日十四日十五日。清净身语心业。于诸方处读诵此般若波罗蜜多法门或为他人解说其义。当知是善男子善女人得福甚多。</p>
  <p>佛告须菩提言。如是如是。如汝所说。若有善男子善女人。于一切处读诵解说此般若波罗蜜多法门时。常有千天子众往彼持法人所。为欲听受正法大利益故密护其人。何以故。此般若波罗蜜多法门。于天上人间为最胜宝。以是缘故善男子善女人。能受持者得福甚多。</p>
  <p>复次须菩提。若有受持读诵解说此甚深般若波罗蜜多法门者。于现世中得大善利获最胜宝。天上人间共所尊重。何以故。此般若波罗蜜多法门。能与众生广大利乐。须菩提。彼一切法不生不灭不染不净。无取无舍无所有无所得。般若波罗蜜多。亦不生不灭不染不净。无取无舍无所有无所得。何以故。色无染故般若波罗蜜多亦无染。受想行识无染故。般若波罗蜜多亦无染。菩萨摩诃萨。若于诸法不生分别。是为行般若波罗蜜多。须菩提般若波罗蜜多。非内非外不出不入。无法可示无法可观。</p>
  <p>尔时三千大千世界。所来集会一切梵王帝释。及诸天子。各各踊跃欢喜咸作是言。我等今日于阎浮提中。得闻世尊第二。转此甚深般若波罗蜜多法轮。彼当来世。慈氏菩萨成正觉已转此法轮时。愿我亦复得闻此法。</p>
  <p>佛告须菩提言。法非初转非第二转当知诸法毕竟无所有而不可转。须菩提。菩萨摩诃萨。修学般若波罗蜜多亦复如是。</p>
  <p>尔时尊者须菩提白佛言。世尊。大波罗蜜多。是般若波罗蜜多。所以者何。彼一切法离诸著故。而诸菩萨摩诃萨修一切法。乃至证得阿耨多罗三藐三菩提果亦无法可证。虽转法轮亦无法可示。无法可得。以无证无示无所得故。一切法空毕竟离著。由离著故即一切法无还无转。何以故。世尊。一切法离性。是故无还无转。</p>
  <p>佛告尊者须菩提言。如是如是。如汝所说。须菩提。彼空解脱门无还无转。无相无愿解脱门亦无还无转。须菩提。虽于诸法如是宣说。而诸法性毕竟寂灭。无说无示无闻无得无法可证。以无所证故亦无证者。是故诸法无灭无非灭。</p>
  <p>尔时尊者须菩提白佛言。世尊。无边波罗蜜多。是般若波罗蜜多虚空无边故。无等等波罗蜜多。是般若波罗蜜多一切法不可得故。离波罗蜜多。是般若波罗蜜多毕竟空故。不可破波罗蜜多。是般若波罗蜜多。一切法性不可得故。无句波罗蜜多。是般若波罗蜜多。诸法无名无相故。无性波罗蜜多。是般若波罗蜜多。诸法无来故。无言波罗蜜多。是般若波罗蜜多。诸法无分别故。无来波罗蜜多。是般若波罗蜜多。诸蕴不可得故。无去波罗蜜多。是般若波罗蜜多。诸法无来故。无集波罗蜜多。是般若波罗蜜多。诸法无取故。无尽波罗蜜多。是般若波罗蜜多。诸法无尽相故。无生波罗蜜多。是般若波罗蜜多。诸法无著故。无作波罗蜜多。是般若波罗蜜多。作者不可得故。无知者波罗蜜多。是般若波罗蜜多。诸法无主宰故。无所至波罗蜜多。是般若波罗蜜多。无退没故。不灭波罗蜜多。是般若波罗蜜多前后中际不可得故。梦幻影响阳焰等波罗蜜多。是般若波罗蜜多。诸法不生故。无烦恼波罗蜜多。是般若波罗蜜多。贪嗔痴等性清净故。无出世波罗蜜多。是般若波罗蜜多。所依止不可得故。无染污波罗蜜多。是般若波罗蜜多虚空清净故。无戏论波罗蜜多。是般若波罗蜜多。诸法平等故。无念波罗蜜多。是般若波罗蜜多。诸念不生故。无动波罗蜜多。是般若波罗蜜多。诸法性常住故。离欲波罗蜜多。是般若波罗蜜多。诸法性真实故。无起波罗蜜多。是般若波罗蜜多。诸法无疑故。寂静波罗蜜多。是般若波罗蜜多。诸法相不可得故。无过失波罗蜜多。是般若波罗蜜多。具足诸功德故。无众生波罗蜜多。是般若波罗蜜多。众生际不可得故。无断波罗蜜多。是般若波罗蜜多。诸法不起故。无二边波罗蜜多。是般若波罗蜜多。诸法离著故。无异波罗蜜多。是般若波罗蜜多。诸法无和合故。无著波罗蜜多。是般若波罗蜜多。不分别声闻缘觉地故。不分别波罗蜜多。是般若波罗蜜多。分别平等故。无量波罗蜜多。是般若波罗蜜多。量法平等故。如虚空波罗蜜多。是般若波罗蜜多。一切法无障碍故。无常波罗蜜多。是般若波罗蜜多。一切法有为故。苦波罗蜜多。是般若波罗蜜多。虚空平等故。空波罗蜜多。是般若波罗蜜多。一切法不可得故。无我波罗蜜多。是般若波罗蜜多。我不可得故。无相波罗蜜多。是般若波罗蜜多。一切法不可转故。空性波罗蜜多。是般若波罗蜜多。毕竟无边故。念处正勤神足根力觉道波罗蜜多。是般若波罗蜜多。三十七菩提分法不可得故。空无相无愿波罗蜜多。是般若波罗蜜多。三解脱门不可得故。内有色观外色等波罗蜜多。是般若波罗蜜多。八解脱不可得故。初禅定等波罗蜜多。是般若波罗蜜多。九先行法不可得故。苦集灭道波罗蜜多。是般若波罗蜜多。四圣谛法不可得故。布施等波罗蜜多。是般若波罗蜜多。十波罗蜜多不可得故。十力波罗蜜多。是般若波罗蜜多。不可破坏故。四无所畏波罗蜜多。是般若波罗蜜多。不怯不惧不退不没故。离系波罗蜜多。是般若波罗蜜多。一切智智无著无碍故。如来无量功德波罗蜜多。是般若波罗蜜多。过诸数法故。如来真如波罗蜜多。是般若波罗蜜多。一切法真如平等故。自然智波罗蜜多。是般若波罗蜜多。一切法自性平等故。一切智智波罗蜜多。是般若波罗蜜多。一切法性一切法相。不可得不可知故。</p>
  <h2>赞持品第十之一</h2>
  <p>尔时帝释天主作是念。诸善男子善女人。若得暂闻此般若波罗蜜多法门者。是人于诸佛所已种善根。何况有人于此般若波罗蜜多法门。能受持读诵记念思惟为人演说。如所说学如所说行如理相应。是人已于无量无数佛世尊所。恭敬供养种诸善根。又若有人。闻此般若波罗蜜多法门。不惊不怖不退不没者。是人久于过去如来应供正等正觉所。已曾听受此甚深法请问其义。于是法中如理修习。是故今闻不生惊怖。如所说学如所说行如理相应。</p>
  <p>尔时尊者舍利子。知帝释天主心所念已即白佛言。世尊。若有人闻此甚深般若波罗蜜多法门。发信解心尊重恭敬。受持读诵为人演说。如所说学如所说行如理相应者。是人应如不退转菩萨摩诃萨功德无异。何以故。此甚深般若波罗蜜多法门。若人以少善根不能得闻。又若于先佛所不曾修习者。是故今时即不能生清净信解。又复世尊。若有人闻此甚深般若波罗蜜多法门。生违背毁谤者。当知是人于先佛所曾闻是法。尔时已生违背毁谤。何以故。是人虽复以少善根。先得闻此甚深般若波罗蜜多法门。而为懈怠所覆。不起精进无信无忍。于甚深法不生爱乐。由不乐故不能解了。以其不了又复不能请问诸佛及佛弟子。由是缘故今闻此法起违谤者。当知往昔已生违谤。</p>
  <p>尔时帝释天主白佛言。世尊。若人敬礼般若波罗蜜多者。是即敬礼诸佛一切智智。</p>
  <p>佛告帝释天主言。如是如是。憍尸迦。若人敬礼般若波罗蜜多。是即敬礼诸佛一切智智。何以故。从一切智智。生般若波罗蜜多。般若波罗蜜多复生一切智智。诸菩萨摩诃萨行般若波罗蜜多时。当如是住般若波罗蜜多如是习般若波罗蜜多。</p>
  <p>尔时帝释天主复白佛言。世尊。菩萨摩诃萨行般若波罗蜜多时。云何得名如是住如是习。佛赞帝释天主言。善哉善哉。憍尸迦。汝今善问如来应供正等正觉此甚深义。然汝能问。皆是如来神力护念。憍尸迦。若菩萨摩诃萨行般若波罗蜜多时。不住色不住色相。菩萨若不住色不住色相。是为习色。不住受想行识不住识相。菩萨若不住识不住识相是为习识。憍尸迦。菩萨若不习色不习色相。是为不住色。若不习受想行识不习识相。是为不住识。憍尸迦。菩萨摩诃萨如是行般若波罗蜜多时。得名如是住如是习。</p>
  <p>尔时尊者舍利子白佛言。世尊。般若波罗蜜多最极甚深。般若波罗蜜多不能得其边际源底。般若波罗蜜多广大无量。佛言。舍利子。如是如是。若菩萨摩诃萨行般若波罗蜜多时。不住色甚深。不住色相甚深。菩萨若不住色甚深。不住色相甚深。是为习色甚深。不住受想行识甚深。不住识相甚深。菩萨若不住识甚深。不住识相甚深。是为习识甚深。舍利子。菩萨若不习色甚深。不习色相甚深。是为不住色甚深。若不习受想行识甚深。不习识相甚深。是为不住识甚深。</p>
  <p>尔时尊者舍利子白佛言。世尊。此甚深般若波罗蜜多法门。应为住不退转已得授记诸菩萨摩诃萨如理宣说。何以故。彼诸菩萨若闻所说。不疑不悔离诸障碍。帝释天主即白尊者舍利子言。如尊者所说。其事如是。设复为彼未得授记菩萨说者当有何咎。尊者舍利子言。憍尸迦。若为未授记菩萨说者而亦无咎。何以故。彼菩萨虽未授记。若得闻此般若波罗蜜多法门。随喜信受瞻礼恭敬。不惊不怖不退不没。当知是菩萨久已安住大乘法中成熟善根。不久当于一二三如来应供正等正觉所得授阿耨多罗三藐三菩提记。憍尸迦。彼菩萨虽于现在佛世尊所未得授记。未来世中决定得见诸佛如来应供正等正觉。瞻礼供养得授阿耨多罗三藐三菩提记修诸善法。乃至证得阿耨多罗三藐三菩提果。</p>
  <p>尔时尊者舍利子白佛言。世尊。若菩萨暂得闻此般若波罗蜜多法门瞻礼信受者。尚说此菩萨久已安住大乘法中成熟善根。何况有能于此法门读诵思惟为人演说如理修行者。其事云何。</p>
  <p>尔时佛告尊者舍利子言。如是如是。如汝所说。若菩萨暂得闻此般若波罗蜜多法门瞻礼信受者。我说是菩萨久已安住大乘法中成熟善根。况复有能于此法中读诵思惟为人演说如理修行者。决定速能成就阿耨多罗三藐三菩提果。</p>
  <p>尔时尊者舍利子白佛言。世尊。我今乐说譬喻以明其义。佛言。舍利子。随汝意说。舍利子言。世尊。譬如有住菩萨乘者勤求菩提。或时梦已处菩提座。世尊。彼菩萨得是梦已。当知渐近阿耨多罗三藐三菩提果。诸求菩提者亦复如是。若得闻此般若波罗蜜多法门随喜信受。当知是人久已安住大乘法中成熟善根。决定当得授菩提记。何况有能读诵思惟为人演说如理修行者。当知是人决定速证阿耨多罗三藐三菩提果。何以故。世尊。有诸众生以业障故背如实智。是故远离此般若波罗蜜多法门。不能发生清净信解。由是不能成熟善根。有诸众生久于此法。听受信解安住实际成熟善根。世尊。当知是人住如实际不复退转。渐近阿耨多罗三藐三菩提果。</p>
  <p>世尊。又如有人欲过百由旬乃至五百由旬旷野险路。于其路中若进若退怖畏疑惑是人渐行欲出险路。忽见有诸守牛羊人。即知此去城邑不远。是人即时心得安隐。无复起诸盗贼等怖。何以故。是人得见守牛羊者。即知渐近城邑聚落。世尊。求菩提者亦复如是。若得闻此般若波罗蜜多法门。当知渐近阿耨多罗三藐三菩提果。不久得授大菩提记。不复堕于声闻缘觉之地。何以故。得闻般若波罗蜜多法门瞻礼信受为前相故。是故诸菩萨摩诃萨。应当于此般若波罗蜜多法门。尊重恭敬如理修行。</p>
</body></html>