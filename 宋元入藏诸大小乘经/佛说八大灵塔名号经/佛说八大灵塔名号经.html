<!DOCTYPE html>
<html>
<head>
  <meta charset="utf-8"/>
  <meta name="author" content="法贤/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说八大灵塔名号经</title>
</head>
<body>
  <h1 class="head">佛说八大灵塔名号经</h1>
  <p>尔时世尊告诸苾刍。我今称扬八大灵塔名号。汝等谛听。当为汝说。何等为八。所谓第一迦毗罗城龙弥儞园是佛生处。第二摩伽陀国泥连河边菩提树下佛证道果处。第三迦尸国波罗柰城转大法轮处。第四舍卫国只陀园现大神通处。第五曲女城从忉利天下降处。第六王舍城声闻分别佛为化度处。第七广严城灵塔思念寿量处。第八拘尸那城娑罗林内大双树间入涅槃处。如是八大灵塔。重说颂曰。</p>
  <p class="l-js-7c">净饭王都迦毗城　　龙弥儞园佛生处</p>
  <p class="l-js-7c">摩伽陀泥连河侧　　菩提树下成正觉</p>
  <p class="l-js-7c">迦尸国波罗柰城　　转大法轮十二行</p>
  <p class="l-js-7c">舍卫大城只园内　　遍满三界现神通</p>
  <p class="l-js-7c">桑迦尸国曲女城　　忉利天宫而降下</p>
  <p class="l-js-7c">王舍大城僧分别　　如来善化行慈悲</p>
  <p class="l-js-7c">广严大城灵塔中　　如来思念寿量处</p>
  <p class="l-js-7c">拘尸那城大力地　　娑罗双树入涅槃</p>
  <p>如是八大灵塔。若有婆罗门及善男子善女人等。发大信心修建塔庙承事供养。是人得大利益。获大果报。具大称赞。名闻普遍甚深广大。乃至诸苾刍亦应当学。</p>
  <p>复次诸苾刍。若有净信善男子善女人。能于此八大灵塔。向此生中至诚供养。是人命终速生天界。</p>
  <p>尔时世尊复告诸苾刍。汝等谛听我今当说。游止国城及于住世。而说颂曰。</p>
  <p class="l-js-7c">二十九载处王宫　　六年雪山修苦行</p>
  <p class="l-js-7c">五岁王舍城化度　　四年在于毗沙林</p>
  <p class="l-js-7c">二年惹里岩安居　　二十三载止舍卫</p>
  <p class="l-js-7c">广严城及鹿野苑　　摩拘梨与忉利天</p>
  <p class="l-js-7c">尸输那及憍睒弥　　宝塔山顶并大野</p>
  <p class="l-js-7c">尾努聚落吠兰帝　　净饭王都迦毗城</p>
  <p class="l-js-7c">此等圣境各一年　　释迦如来而行住</p>
  <p class="l-js-7c">如是八十年住也　　然后牟尼入涅槃</p>
</body></html>