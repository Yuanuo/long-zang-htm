<!DOCTYPE html>
<html>
<head>
  <meta charset="utf-8"/>
  <meta name="author" content="不空/唐"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>菩提场所说一字顶轮王经卷第二</title>
</head>
<body>
  <h1 class="head">菩提场所说一字顶轮王经卷第二</h1>
  <h2>画像仪轨品第三</h2>
  <p>尔时释迦牟尼佛。以佛眼观一切众生界。告金刚手秘密主言。秘密主为有情利益故。我今说大明王仪轨。一切佛所说。一切世间出世间真言明像中上上。佛顶轮王本身形状。能灭一切罪。令一切有情得大涅槃。以殊胜三摩地。佛色身变化而现。我今说世尊佛顶轮王画像法。修行者先应入曼茶罗。从师受得印契仪轨。曾入佛顶轮王坛。或无能胜忿怒坛。或胜佛顶坛。见三三昧耶。得受灌顶。得阿阇梨印可。无上涅槃道入修行。当依仪轨。应作先行。先行已然后画像。令婆罗门童女大族姓生者。授与斋戒。縒缕令织。依教织绁。或依余教或如来部所说。长六肘横四肘。若不办五肘亦得。或缘画像要买物者。勇士不应酬价。其绁织已。以香水洗之。择去毛发。其画像。应用佛神通三长斋月白分。取具诸根画匠净信三宝者。先令澡浴清净著新净衣。授与八戒然后令画。应择端严顺吉祥宿曜时日。或于山间或岩窟。或于牛栏或于佛堂精室。或圣贤得道处。离臭秽有虫水地处。置[巾*(穴/登)]应画。先于中画佛世尊。坐师子座。其座种种宝庄严。作说法相。普遍爓光如轮围绕。从顶流出种种光明。佛具大丈夫相倚菩提树。其菩提树有种种叶。如真多摩尼树。或于枝系缯彩。或系吠琉璃宝。或系果或系铃铎。或系天妙果或垂云降雨。或种种花果或菩提树牙。或真珠吠琉璃车磲珊瑚玉。皆画于上。或树上有吉祥鸟众。坐于枝间。或作种种叶。云电降雨枝叶相交。作如是大菩提劫树。世尊两肩后倚著其树。佛右边转轮大王。如轮王形坐白莲花。作观佛势。其身金色周遍光明。七宝成就。唯轮宝以光围绕在莲花上。释迦牟尼佛复观顶轮王。于佛左边不远。画白伞盖顶王。如大王形。其身金色坐在莲花上。手持莲花目观轮王。去白伞盖顶王不远。画高顶王形如大王坐白莲花上。手持俱缘果瞻睹轮王。去顶轮王不远不近。画光聚顶王。坐白莲花上种种光明围绕。在炽盛光明中坐。身作金色手持真多摩尼宝。于光聚佛顶王下。画持诵者。胡跪而坐瞻仰顶轮王。轮王舒手作施愿印。顾视持诵者。近光聚顶王。圆光不相掩。应画胜佛顶。身形金色。左手持宝右手施愿目观轮王。如是等悉皆是佛顶王。各各形如大王。各有炽盛光爓。悉皆金色坐白莲花上。佛右边应画普贤菩萨。手持白[犁-未+牙]拂。佛左边画慈氏菩萨。手执白拂。此二菩萨比佛身量稍小。佛前应画圣观自在菩萨。金刚手秘密主菩萨。各坐宝莲花上。皆悉合掌作礼佛势。近普贤菩萨。应画文殊师利童真菩萨。无垢慧菩萨。寂静慧菩萨。无尽慧菩萨。虚空藏菩萨。虚空无垢菩萨。大慧菩萨。如是等大菩萨次第而画。各各合掌坐莲花上。作礼佛势。已次渐小身形寂静。皆作金色种种庄严。以绡縠为裙衣。次慈氏菩萨不远不近。应画佛眼明妃。形如女天坐宝莲花。种种庄严身如金色。目观众会。著轻縠衣角络而披。右手持如意宝左手施愿。圆光周遍。炽盛光明。身仪寂静。去佛眼圣尊不远。应画佛毫相尊。如女天形。有何差别。右手持莲华左手施愿。目观轮王。近佛眼尊下。应画孙那唎大明妃。形如天女。种种璎珞庄严。其身青色。手执莲花。坐于宝山。观佛世尊。近金刚手毕。须画甘露军吒利。近彼尊画金刚军。苏摩呼。顶行。此三圣者各持童子形。种种璎珞庄严其身。皆目瞻轮王作惊竦势。于观自在菩萨右边。画贺耶仡哩(二合)嚩大明王。身如火色作忿怒形。鼻如猿猴以蛇庄严璎珞臂钏髆钏头系莲花鬘。作瞻睹轮王势。近彼应画莲花孙那利。四臂右第一手持罥索。左第一手持钺斧。右第二手施愿。左第二手持果。坐于莲花。又近轮王佛顶。画无能胜忿怒王。身白色四面四臂。嚬眉面嗔怒。虎皮为裙。蟒蛇为耳珰。得叉迦龙王以为腰绦。婆苏枳龙王以为神线。角络披耽肚身形短。以毒蛇庄严髻冠。咬下唇遍身火爓。炽盛光明圆光。右第一手持金刚杵。第二手作期克势。左第一手持三戟叉。第二手钺斧。正面作阿吒吒贺娑笑声势。从口出火焰种种色相。右边面瞻观轮王。左边面观持诵者。头上面观一切众会。住于宝莲花上。无能胜忿怒王应如是画。于彼尊下画地天。身白色以二手捧宝花笼子。二膝跪地。近地天画尼连禅河神。靘黑色如龙女形。七头。合掌作礼佛势。近尼连禅河神互相近。画嚩里迦大龙王。母止邻陀龙王。此二龙王曾见无量诸佛。皆七头合掌跪地。近地天画阿难陀龙王。无热恼龙王。娑竭罗龙王。持莲华鬘曲躬合掌。大慧菩萨右边。画白衣观自在。以莲花鬘庄严其身。以宝缯角络披。右手把真多摩尼宝。第二手施愿。此菩萨是莲花族母。应于莲花上坐。近佛毫相应画摩莫枳菩萨。淡紫青色种种璎珞庄严。坐于莲花。身仪寂静。住般若波罗蜜自性。右手持梵夹。左手持真多摩尼。作施愿势。是一切佛菩萨之母。大圣般若波罗蜜多。住摩莫枳形。则此尊是金刚族母。稍似童女形不太高。颜极令悦意。应作如是相。画此尊眷属金刚钩金刚拳金刚雹。此等皆是大明妃。以为眷属。各住本形。近白衣观自在下。应画多罗尊。种种严具庄严。著轻縠衣。其形不太粗不太细中庸形。右手持青莲左手施愿。坐莲花上作浅绿色。近于彼尊画毗俱胝。身白色三目四臂。右第一手持杖。左第一手持瓶。右第二手持念珠。左第二手持莲花。身仪寂静。于像二角作鼓音乐天子。于佛上画净居天子。在云中涌出散花供养。各依方而画护世四王。东方画持国天王。南方夜摩天。西方水天。北方俱尾罗天。各随方四边画。如是四隅东北方伊舍那。东南方火天。西南方罗刹主。西北方风天。各依本形画。近忿怒无能胜王下。画持诵人。如本形跪地。手持香炉瞻仰轮王。金刚手此轮王佛顶大画像仪轨。无量佛宣说。才见一切罪悉皆消灭。金刚手若得圆具依法画。才见众生灭除五无间罪。远离一切罪。若见此微妙像。一切如来之所说。其人现世有报。今世及他世俱胝劫作一切罪。由见此像悉皆消灭。由见此最胜像。一切悉地皆得现前。一切如来大明真言。任运得成就。随意念诵成办一切事。诸余部中真言难成者。对此像前决定得成。</p>
  <p>尔时世尊诰金刚手秘密主言。秘密主汝今复听。说白伞盖顶王画像。能成办一切事业。利益一切于生死流转怖畏有情故。恒河沙数俱胝佛同共宣说。先当如轮王仪则所说织。可方三肘不应截屈。不得用皮胶和色。画人与授八戒。于绁中央应画佛形。黄白色坐师子座。具诸相好。佛左画金刚手菩萨。左手持白拂。右手持金刚杵。金刚手左边画净居天子众。著天衣裙。于佛前应画佛顶王。身金色如铸金像。具诸相好手持莲华。佛下画持诵者。手持香炉。于像四边应画种种华。金刚手此白伞盖佛顶王画像法。先佛所说。</p>
  <p>尔时世尊复告金刚手言。金刚手谛听谛听。极善听作意。吾当为汝说光聚佛顶王画像轨则。于一切世间出世间真言明教法上上。顶王光聚依轮王仪轨。香水洗绁。三肘或一肘。彩中不应用皮胶。受八戒画匠令画。应画佛。坐于白莲华上作说法相。诸相具足。于像上应画山峰。像下应画莲华池。从佛顶出种种光明。佛下右边画持诵者。胡跪持香炉画彼本形。秘密主此光聚佛顶王仪轨。一切如来之所宣说。为令调伏诸有情故。此光聚佛顶王。成办一切事业。最胜画像法。</p>
  <p>尔时释迦牟尼佛。复诰秘密主言。秘密主我今说高佛顶王画像法。依轮王仪轨。于三肘或一肘新绁上。择去毛发。受斋戒画匠令画应画佛世尊。坐七宝莲华上。结跏趺坐诸相具足。右手施愿。左手在脐下仰掌。从佛顶出种种光明。于像上两角。各画净居天手。佛右边画持诵者瞻仰如来。秘密主此是高佛顶王画像法。一切佛之所说。一切佛所称赞。矜愍一切有情故说。</p>
  <p>尔时释迦牟尼。复诰金刚手秘密主言。秘密主我今说胜佛顶王画像仪轨。先佛所称赞。依轮王佛顶仪轨。作绁或三肘或一肘。离毛发。受斋戒画匠令画。应画佛形作金色相。坐师子座持说印具大丈夫相。从佛顶流出种种光明。像下画持诵者。如本形胡跪坐。手执香炉瞻仰如来。金刚手此胜佛顶王画像仪轨。一切如来宣说。金刚手如来世尊。及大威德菩萨无量种色身。随意而画。或绁或素或于板上。或墙或壁亦无过失。或使画匠或复自画。或巧画匠。随自意形状而画之。或画菩萨形或画真言圣天。乃至于经夹上画。或桦皮上画。或画最胜像。或一搩量或一小搩量。或一大指量或随意乐处。应画亦无过失。尔时世尊说伽他曰。</p>
  <p class="l-js-5c">随意乐而画　　慧者起悲心</p>
  <p class="l-js-5c">利益诸有情　　我成就思惟</p>
  <p class="l-js-5c">亦不为愆过　　摄受有情故</p>
  <p class="l-js-5c">是故当殷勤　　常怀悲愍心</p>
  <p class="l-js-5c">恒行于舍施　　及护持净戒</p>
  <p class="l-js-5c">忍辱及精进　　禅定与般若</p>
  <p class="l-js-5c">常应而修习　　彼悉地不难</p>
  <p class="l-js-5c">若无有画像　　当住菩提心</p>
  <p class="l-js-5c">及持于大印　　获最上成就</p>
  <h2>行行品第四</h2>
  <p>尔时金刚手秘密主白佛言。世尊唯愿世尊为勤修求成就者。略说修习佛顶王真言行威德功能炽盛方便。于众生世尊求悉地者。由住如来佛顶王真言明。一切真言悉皆速疾令得成就。佛言善哉善哉秘密主。汝能问如是义。秘密主汝今谛听。我为汝说一切佛所说行行方便法句伽他。极微妙此法眼。无量佛已修习。为利益成就故。尔时释迦牟尼佛观一切大众。以梵音声说此法理趣伽他。一切法眼中最胜伽他曰。</p>
  <p class="l-js-7c">无量菩提行自在　　多种百苦逼恼者</p>
  <p class="l-js-7c">见诸有情多逼恼　　释师子尊而演说</p>
  <p class="l-js-7c">爱乐此法修行人　　成佛当受天人供</p>
  <p class="l-js-7c">由修一法成大觉　　成真言王众所赞</p>
  <p class="l-js-7c">彼人不久佛菩提　　广度无量诸群品</p>
  <p class="l-js-5c">空闲大制底　　流泉及河侧</p>
  <p class="l-js-5c">迥树或岩窟　　众华及山间</p>
  <p class="l-js-5c">独居坚固心　　菩提心相应</p>
  <p class="l-js-5c">胜解于大乘　　清净勤修行</p>
  <p class="l-js-5c">及与身口意　　食饮四仪中</p>
  <p class="l-js-5c">行者常谨结　　真言者胜趣</p>
  <p class="l-js-5c">解三摩地明　　出生获悉地</p>
  <p class="l-js-5c">成真言或明　　随意而修行</p>
  <p class="l-js-5c">常著三种衣　　善伴坚禁者</p>
  <p class="l-js-5c">彼悉地不难　　彼人定获得</p>
  <p class="l-js-5c">先应礼诸佛　　智者应坚固</p>
  <p class="l-js-5c">真言者无伴　　勤求利有情</p>
  <p class="l-js-5c">彼成就不难　　现不思议色</p>
  <p class="l-js-5c">现世得成就　　勤求悉地者</p>
  <p class="l-js-5c">常应作制底　　勤护摩念诵</p>
  <p class="l-js-5c">即于此现生　　速疾得成就</p>
  <p class="l-js-5c">谨慎而巧妙　　勇健勤坚固</p>
  <p class="l-js-5c">大益真实心　　此人堪称赞</p>
  <p class="l-js-5c">诸根皆圆备　　智慧常质直</p>
  <p class="l-js-5c">能忍于饥渴　　是人可称赞</p>
  <p class="l-js-5c">勤求成就者　　若得是法要</p>
  <p class="l-js-5c">彼当不久时　　获最胜悉地</p>
  <p>金刚手我灭度后末法之时。愚痴坞波塞迦坞波斯迦。披袈裟者愚丈夫。作种种无益言说。贪著滋味懈怠懒惰。如斯小人。不深知如来三摩地力无所畏。于广大大乘理趣。坏乱勇猛精进者于菩萨善巧律仪行。不得灌顶者。不净信诸佛菩萨广大三摩地。不得成就。则生谤毁我及菩萨。作如是言。此非佛说是魔所说。毁辱于菩萨。若住大乘善男子善女人。勤求成就真言行者。调弄损害作不饶益事。由此因缘积集无量罪障。是故金刚手善男子善女人。欲行菩萨行者。应生净信坚固决定于菩提心。以广大愿常书写大乘经典。读诵受持为他敷演说伽他曰。</p>
  <p class="l-js-5c">依宝云大经　　修行我称赞</p>
  <p class="l-js-5c">由此加行故　　本尊速现前</p>
  <p class="l-js-5c">以何成真言　　殷勤成自身</p>
  <p class="l-js-5c">以施戒忍辱　　勤定智慧得</p>
  <p class="l-js-5c">专注一心故　　速疾成本尊</p>
  <h2>仪轨品第五</h2>
  <p>尔时金刚手复白佛言。世尊云何修佛顶真言行者。住清净轨则作本尊观行。唯愿世尊说以一支速疾成就佛顶等悉地。佛言是故持金刚谛听众生利益故。小众生缓慢精进者。差别而说。一切真言教中。三时住清净轨则。不放逸。常住观佛三摩地。不应以散动心观。不以贪染扰乱其心。应一心观佛。常以慈三摩地遍缘十方一切有情。三时澡浴洗濯手足。依法澡洒。勇健智慧者。不应放逸损害生命。换内衣已以此真言护身真言曰。</p>
  <p>唵么么吽匿(儞翼反)</p>
  <p>若用土。不应用和虫土。智者应用清净香土不太黑不太黄不太赤。如是土通一切成就法。若调伏法用黑土。赤土亦得。若作增益。应用黄土。消灭灾祸。及诸罪障。应用白土。若求罗惹。应用不白不黑土。若求敬爱法。应用赤黄土。如是智者依教用土。以此真言先加持土。然后应用。土真言曰。</p>
  <p>唵娜啰吽(引)</p>
  <p class="l-js-5c">以此土真言　　通诸成就用</p>
  <p class="l-js-5c">以此河真言　　加持于河水</p>
  <p>唵入嚩(二合)攞吽(引)</p>
  <p class="l-js-5c">此明加持河　　一切处通用</p>
  <p class="l-js-5c">分土为三聚　　置于清净处</p>
  <p class="l-js-5c">其地离涕唾　　臭秽之地处</p>
  <p class="l-js-5c">女人藂聚处　　小儿戏剧处</p>
  <p class="l-js-5c">诸畜践河处　　众生攒聚处</p>
  <p class="l-js-5c">行者于是处　　不应而澡浴</p>
  <p class="l-js-5c">厄迮及险阻　　及与臭秽水</p>
  <p class="l-js-5c">智者应远离　　当别求胜河</p>
  <p class="l-js-5c">澄洁清流水　　远离泥滓秽</p>
  <p class="l-js-5c">于其河岸侧　　种种树庄严</p>
  <p class="l-js-5c">于彼当澡浴　　其水深润滑</p>
  <p class="l-js-5c">常于如是处　　水中诸鸟戏</p>
  <p class="l-js-5c">诸华悉庄严　　行者应彼浴</p>
  <p class="l-js-5c">复以此真言　　加持于净土</p>
  <p>真言曰。</p>
  <p>唵钵啰(二合)入嚩(二合)攞吽(引)</p>
  <p class="l-js-5c">即应自擐甲　　大指置于心</p>
  <p>真言诵七遍</p>
  <p>甲胄真言曰。</p>
  <p>唵入嚩(二合)攞帝惹吽(引)</p>
  <p class="l-js-5c">以心甲胄明　　修行者应用</p>
  <p class="l-js-5c">悉皆于遍身　　即成大加护</p>
  <p>擐身甲真言曰。</p>
  <p>唵入嚩(二合)攞跛啰羯啰(二合)么吽(引)</p>
  <p class="l-js-5c">此名身甲胄　　智者常应作</p>
  <p class="l-js-5c">即应入于水　　自腰或至胸</p>
  <p class="l-js-5c">毗那夜迦障　　水中诸恶虫</p>
  <p class="l-js-5c">由此加持故　　不能为损害</p>
  <p>真言曰。</p>
  <p>唵吒[口*笼](二合二)满驮娑嚩(二合引)诃(引)</p>
  <p class="l-js-5c">此办事真言　　一切佛顶心</p>
  <p class="l-js-5c">由忆念此故　　水居诸障者</p>
  <p class="l-js-5c">所有欲损害　　悉令禁其口</p>
  <p class="l-js-5c">以此护其土　　分土作三分</p>
  <p class="l-js-5c">以用为洗净　　从脚至膝脾</p>
  <p class="l-js-5c">以土揩令净　　离恶气滓秽</p>
  <p class="l-js-5c">诸佛说为净　　次用第二分</p>
  <p class="l-js-5c">从腰至于颈　　第三洗上分</p>
  <p class="l-js-5c">以土应洗之　　离虫然可用</p>
  <p class="l-js-5c">先置第三土　　复更殷勤洗</p>
  <p class="l-js-5c">以办事真言　　行者加持水</p>
  <p class="l-js-5c">三诵洒于顶　　沉静而寂默</p>
  <p class="l-js-5c">澡洗洁净已　　辄不与人语</p>
  <p class="l-js-5c">复以办事明　　行者自加持</p>
  <p class="l-js-5c">以无能胜护　　及以佛毫相</p>
  <p class="l-js-5c">摧坏佛顶明　　普加护称赞</p>
  <p class="l-js-5c">以佛眼真言　　惟通佛部用</p>
  <p class="l-js-5c">纯正诸佛顶　　成就曼荼罗</p>
  <p class="l-js-5c">当结方隅界　　并护于助伴</p>
  <p class="l-js-5c">许用摧毁顶　　及成办一切</p>
  <p class="l-js-5c">无虫水澡洒　　此明诵一遍</p>
  <p>清净真言曰。</p>
  <p>曩谟萨嚩没驮冒地萨怛嚩(二合)南唵戍(入)殿努戍(引)驮曩耶娑嚩(二合)诃(引)</p>
  <p class="l-js-5c">此澡洒真言　　通用如来部</p>
  <p class="l-js-5c">即往念诵室　　住定不放逸</p>
  <p class="l-js-5c">当于身前观　　三尺之量地</p>
  <p class="l-js-5c">悲愍心相应　　兼与慧而俱</p>
  <p class="l-js-5c">当往念诵室　　应著清净衣</p>
  <p class="l-js-5c">奴俱罗刍么　　及与野麻衣</p>
  <p class="l-js-5c">智者应念诵　　依于教仪轨</p>
  <p class="l-js-5c">应诵净真言　　次用办事明</p>
  <p class="l-js-5c">加持茅荐座　　敷置于像前</p>
  <p class="l-js-5c">应念诵本尊　　次应迎圣众</p>
  <p class="l-js-5c">真言印相应　　数观本尊像</p>
  <p class="l-js-5c">即结莲华印　　以座而奉献</p>
  <p class="l-js-5c">诸佛持吉祥　　佛足幖帜生</p>
  <p class="l-js-5c">诸菩萨莲座　　是座皆称赞</p>
  <p class="l-js-5c">真言修行者　　不应坐高床</p>
  <p class="l-js-5c">而观本尊像　　次应持念珠</p>
  <p>穿珠真言曰。</p>
  <p>唵阿纳部(二合)谛微惹曳悉地悉驮啰梯(二合)娑嚩(二合)诃(引)</p>
  <p class="l-js-5c">菩提子念珠　　决定得成就</p>
  <p class="l-js-5c">上中下悉地　　通诸真言用</p>
  <p class="l-js-5c">金银等作珠　　增益应用之</p>
  <p class="l-js-5c">清净颇胝迦　　一切义成就</p>
  <p class="l-js-5c">童子线应穿　　皆依具仪轨</p>
  <p class="l-js-5c">当用自密语　　以此作加持</p>
  <p>加持珠真言曰。</p>
  <p>曩谟薄誐嚩底(丁以反引)悉地娑驮也娑驮也悉驮啰梯(二合)娑嚩(二合引)诃(引)</p>
  <p class="l-js-5c">当以此真言　　加持于念珠</p>
  <p class="l-js-5c">应诵于七遍　　持于二掌中</p>
  <p class="l-js-5c">坐于茅荐上　　求成一切义</p>
  <p class="l-js-5c">吉祥密嚩树　　白檀及天木</p>
  <p class="l-js-5c">如是等树类　　念珠增益胜</p>
  <p class="l-js-5c">念诵护摩时　　应用如是珠</p>
  <p class="l-js-5c">佉陀罗木树　　末度俱那卫</p>
  <p class="l-js-5c">用此木为珠　　而作调伏法</p>
  <p class="l-js-5c">亦用此树木　　而作于床座</p>
  <p class="l-js-5c">若木不能得　　取叶离诸虫</p>
  <p class="l-js-5c">坐卧而藉之　　及灌顶处坐</p>
  <p class="l-js-5c">烧瞿摩夷灰　　滤水用洗净</p>
  <p class="l-js-5c">密绢为滤罗　　审观滤漉水</p>
  <p class="l-js-5c">依法持密言　　若不得成就</p>
  <p class="l-js-5c">应用顶轮王　　加持必成就</p>
  <p class="l-js-5c">复用心随心　　相共而和诵</p>
  <p class="l-js-5c">若如是不成　　用佛眼真言</p>
  <p class="l-js-5c">相和而诵之　　世尊佛眼明</p>
  <p class="l-js-5c">一切佛所说　　先佛亦称赞</p>
  <p class="l-js-5c">我今而宣说　　求成佛顶者</p>
  <p class="l-js-5c">应当而诵持　　与彼相和诵</p>
  <p class="l-js-5c">不久疾成就　　设作五无间</p>
  <p class="l-js-5c">不久亦得成　　若无有画像</p>
  <p class="l-js-5c">运心作观行　　诸佛所称赞</p>
  <p class="l-js-5c">即结礼佛掌　　观行诵此明</p>
  <p>真言曰。</p>
  <p>曩谟啰怛曩(二合)怛啰(二合)夜(引)也阿左罗尾[口*(隶-木+士)]娑嚩(二合)诃(引)</p>
  <p>则结大印。想于彼印上。以无量宝所成山。于山上想七宝所成莲华。其华无量千万叶。其胎广博大茎。于彼上有楼阁。于楼阁中想世尊坐。如真言身形。如所画像说。世尊安隐。结跏趺坐。作说法印。具大人相。庄严其身。遍周圆光。应如是观。余亦如上所画像。观在于楼阁中。阁上有相轮橖。心中想无量真珠宝网遍覆。乃至随意而观一由旬大。或百由旬乃至千由旬量应观行。随自意观之。乃至有顶专注一心。智者不应放逸。心系于本尊诸佛加持力。作是思惟。求成就者作如是观行。</p>
  <p>以无垢海真言加持大海真言曰。</p>
  <p>唵　尾么卢奈地吽。</p>
  <p>以山真言加持于山真言曰。</p>
  <p>唵　阿左椤吽。</p>
  <p>以莲华真言加持莲华真言曰。</p>
  <p>唵　吽　迦么椤娑嚩(二合)诃(引)</p>
  <p>一切宝楼阁真言加持楼阁真言曰。</p>
  <p>曩谟萨嚩怛他(引)檗跢南萨嚩他欠(平)[杆-干+皿]诺(二合)檗帝萨叵(二合)啰曀[牟*含]誐誐曩剑　娑嚩(二合)诃(引)</p>
  <p>次应请佛世尊。以自真言。应想世尊如从忉利天下降阎浮至于道场。即献阏伽作是颂言。</p>
  <p class="l-js-5c">以自神通住　　待我作供养</p>
  <p>然后以六字佛顶结上方界。即想如来澡浴及自本尊三部部主或依自教及诸尊。献涂香华衣服严具饮食香水。若无如上所说供具。应心中观想而献。如是供养仪轨已即说罪随喜劝请回向发愿悉皆应作。即安心于鼻端。一心念诵乃至不疲倦。所念诵遍数而献。复献涂香华烧香饮食灯明等供养。献阏伽而观想东门奉送世尊。则礼一切佛菩萨。礼已而起。如是三时应作。为无像故说是仪轨。</p>
  <h2>分别秘密相品第六</h2>
  <p>尔时释迦牟尼佛。复诰金刚手秘密主言。汝听金刚手。此佛顶王真言成就修行。一切如来之所说。成就佛顶故。以不坏伽他句行教。金刚手略说一切如来所说成就次第。说伽他曰。</p>
  <p class="l-js-5c">屏处集圣众　　令获威灵处</p>
  <p class="l-js-5c">于宅及天室　　空舍与窟中</p>
  <p class="l-js-5c">迥树或尸林　　树林于山谷</p>
  <p class="l-js-5c">成就或念诵　　心在于本尊</p>
  <p class="l-js-5c">不清净令净　　不清净遍净</p>
  <p class="l-js-5c">于清净成就　　以二成二种</p>
  <p class="l-js-5c">是名成就者　　一切修悉地</p>
  <p class="l-js-5c">于食应节量　　不饱亦不饥</p>
  <p class="l-js-5c">食饮应等量　　甘甜及酸醋</p>
  <p class="l-js-5c">应舍如是贪　　贪俱之有情</p>
  <p class="l-js-5c">于味生贪著　　由贪念护摩</p>
  <p class="l-js-5c">不生于一心　　初夜读正典</p>
  <p class="l-js-5c">中夜然寝息　　于净茅荐上</p>
  <p class="l-js-5c">作护依仪轨　　皆与印相应</p>
  <p class="l-js-5c">寝卧如师子　　如师子骁勇</p>
  <p class="l-js-5c">东方及南方　　枕手而眠卧</p>
  <p class="l-js-5c">息增于护摩　　若有东南方</p>
  <p class="l-js-5c">左安于右上　　足手亦如是</p>
  <p class="l-js-5c">累足然后寝　　少分令端严</p>
  <p class="l-js-5c">头若向西方　　面观于南方</p>
  <p class="l-js-5c">寝时应护身　　与降伏相应</p>
  <p class="l-js-5c">若上白檀树　　吉祥尼俱陀</p>
  <p class="l-js-5c">优昙钵等树　　梦上此等树</p>
  <p class="l-js-5c">是为成就相　　雁及迦陵伽</p>
  <p class="l-js-5c">鸳鸯与白鹤　　孔雀等吉鸟</p>
  <p class="l-js-5c">梦乘此等鸟　　若见如是相</p>
  <p class="l-js-5c">不久当悉地　　若梦见于血</p>
  <p class="l-js-5c">此亦成就相　　若于梦中见</p>
  <p class="l-js-5c">幢幡等交杂　　或登于高楼</p>
  <p class="l-js-5c">若履及游行　　是则成就相</p>
  <p class="l-js-5c">或梦乘舟舡　　或执筝箜篌</p>
  <p class="l-js-5c">或见塔苾刍　　如是等善梦</p>
  <p class="l-js-5c">悉皆成就相　　若于梦中见</p>
  <p class="l-js-5c">狗及旃陀罗　　水蛭油涂身</p>
  <p class="l-js-5c">此皆不吉祥　　驼驴及车等</p>
  <p class="l-js-5c">若见及触彼　　必坏于成就</p>
  <p class="l-js-5c">如是等梦相　　善及不善相</p>
  <p class="l-js-5c">应知此二梦　　知已求成就</p>
  <p class="l-js-5c">应作护摩法　　烧粳米油麻</p>
  <p class="l-js-5c">得脱诸魔障　　即见于本尊</p>
  <p class="l-js-5c">常得而警觉　　圣者现是言</p>
  <p class="l-js-5c">当往于某处　　至彼烧酥蜜</p>
  <p class="l-js-5c">则现于实事　　去食尽是实</p>
  <p class="l-js-5c">于道亦为实　　若疑于本尊</p>
  <p class="l-js-5c">当寝于梦中　　愿尊示我身</p>
  <p class="l-js-5c">而现丈夫身　　若见于女人</p>
  <p class="l-js-5c">能生贪染心　　应为不放逸</p>
  <p class="l-js-5c">欲眠时加持　　念诵不应思</p>
  <p class="l-js-5c">过去之财宝　　未来亦不应</p>
  <p class="l-js-5c">慎勿起思惟　　不成念诵仪</p>
  <p class="l-js-5c">若心而散动　　观真言义理</p>
  <p class="l-js-5c">住定而念诵　　心若缘贪染</p>
  <p class="l-js-5c">应作不净观　　若心起嗔恚</p>
  <p class="l-js-5c">即与慈相应　　于愚念缘生</p>
  <p class="l-js-5c">数数若心起　　在于颠倒中</p>
  <p class="l-js-5c">即专注一心　　住于本尊观</p>
  <p class="l-js-5c">若未入轮坛　　献诸香华等</p>
  <p class="l-js-5c">为诸魔食啖　　由不依仪轨</p>
  <p class="l-js-5c">及不广善解　　远离阿阇梨</p>
  <p class="l-js-5c">诸魔随行者　　如影而随形</p>
  <p class="l-js-5c">念诵功被夺　　才魔食香等</p>
  <p class="l-js-5c">念诵及护摩　　本尊不受得</p>
  <p class="l-js-5c">此真言主宰　　成就顶真言</p>
  <p class="l-js-5c">当用作加持　　护魔顶行等</p>
  <p class="l-js-5c">不能为障碍　　成就顶轮王</p>
  <p class="l-js-5c">是故作加护　　一切成就处</p>
  <p class="l-js-5c">应诵无能胜　　作自身加持</p>
  <p class="l-js-5c">菩萨种真言　　轮王之眷属</p>
  <p class="l-js-5c">用彼作加护　　成就真言时</p>
  <p class="l-js-5c">念诵护摩等　　先应作护身</p>
  <p class="l-js-5c">若离护身法　　悉地必不成</p>
  <p class="l-js-5c">游空大药叉　　成就鬼罗刹</p>
  <p class="l-js-5c">游行破坏故　　令彼心疑惑</p>
  <p class="l-js-5c">尾腊嚩之华　　遏迦度度啰</p>
  <p class="l-js-5c">悉皆不应用　　一切佛顶部</p>
  <p class="l-js-5c">称赞阇提华　　青莲俱勿头</p>
  <p>莲华庾体(他以反)花　　及余种种华</p>
  <p class="l-js-5c">极香陆地华　　当知佛顶明</p>
  <p class="l-js-5c">一切时供养　　修行者不成</p>
  <p class="l-js-5c">二三度作法　　乃至于七遍</p>
  <p class="l-js-5c">次第作成就　　当于入海河</p>
  <p class="l-js-5c">而作印塔法　　或一二三四</p>
  <p class="l-js-5c">随力而作之　　念诵并作塔</p>
  <p class="l-js-5c">恭敬而赞叹　　读诵于妙典</p>
  <p class="l-js-5c">数数疲乏时　　塔满三洛叉</p>
  <p class="l-js-5c">先罪悉消灭　　用以极香华</p>
  <p class="l-js-5c">烧香及涂香　　供养窣堵波</p>
  <p class="l-js-5c">于一一塔前　　用真言加持</p>
  <p class="l-js-5c">一一窣堵波　　应诵千八遍</p>
  <p class="l-js-5c">真言若不成　　由罪覆心故</p>
  <p class="l-js-5c">应作一肘量　　一千窣堵波</p>
  <p class="l-js-5c">设造五无间　　决定得成就</p>
  <p class="l-js-5c">由念诵灭罪　　何况作制底</p>
  <p class="l-js-5c">当于入海河　　献莲华十万</p>
  <p class="l-js-5c">献限尔所数　　速疾得成就</p>
  <p class="l-js-5c">于彼入海河　　何况过此量</p>
  <p class="l-js-5c">迟速得成就　　皆由自己身</p>
  <p class="l-js-5c">成就于真言　　由彼福无福</p>
  <p class="l-js-5c">若福德强盛　　当于不久时</p>
  <p class="l-js-5c">速疾得悉地　　无福德之人</p>
  <p class="l-js-5c">应作窣堵波　　悉地念诵本</p>
  <p class="l-js-5c">是故以精进　　成就得牢固</p>
  <p class="l-js-5c">真言在经书　　不能除众毒</p>
  <p class="l-js-5c">见如是道理　　勤功念诵胜</p>
  <p class="l-js-5c">常为父母师　　受苦诸有情</p>
  <p class="l-js-5c">一分而念诵　　为彼皆回向</p>
  <p class="l-js-5c">为灭诸障难　　应作常礼佛</p>
  <p class="l-js-5c">由礼佛念诵　　速疾得成就</p>
  <p class="l-js-5c">说礼佛果报　　无量福德聚</p>
  <p class="l-js-5c">当知是归命　　数数勤敬礼</p>
  <p class="l-js-5c">常恒获悉地　　不然末法时</p>
  <p class="l-js-5c">真言不成就　　是故我释迦</p>
  <p class="l-js-5c">说威德弟子　　末世得解脱</p>
  <p class="l-js-5c">是故离疑心　　发勤大精进</p>
  <p class="l-js-5c">修持诸悉地　　不久得成就</p>
  <p class="l-js-5c">增胜福德人　　速疾得悉地</p>
  <p class="l-js-5c">多分无福人　　迟晚乃得成</p>
  <p class="l-js-5c">若悲智相应　　获殊胜悉地</p>
  <p class="l-js-5c">不以假琉璃　　与红颇梨等</p>
  <p class="l-js-5c">是佛顶真言　　力用不思议</p>
  <p class="l-js-5c">乞得食令净　　应献于本尊</p>
  <p class="l-js-5c">分作为三分　　愍念有情故</p>
  <p class="l-js-5c">先应取一分　　当供养本尊</p>
  <p class="l-js-5c">又取于一分　　施诸外来客</p>
  <p class="l-js-5c">余一应自食　　所献本尊食</p>
  <p class="l-js-5c">赎取而受用　　若无有外客</p>
  <p class="l-js-5c">转施诸禽兽　　自己分之食</p>
  <p class="l-js-5c">尽不应施他　　恐损坏身故</p>
  <p class="l-js-5c">减少分应施　　面南应食之</p>
  <p class="l-js-5c">是则调伏法　　不应面西食</p>
  <p class="l-js-5c">当作调伏事　　北东许息增</p>
  <p class="l-js-5c">成就佛顶等　　成寂东为异</p>
  <p class="l-js-5c">应作悲愍心　　三时应思惟</p>
  <p class="l-js-5c">谁在于苦恼　　我今尽拔济</p>
  <p class="l-js-5c">大悲心相应　　出家及在家</p>
  <p class="l-js-5c">持杖并梵志　　皆怀悲愍意</p>
  <p class="l-js-5c">念诵者游行　　无侣常谨慎</p>
  <p class="l-js-5c">是故常敬礼　　诸佛之塔庙</p>
  <p class="l-js-5c">难成之真言　　一切时等持</p>
  <p class="l-js-5c">常修三摩地　　是人得自在</p>
  <p class="l-js-5c">种种调伏者　　示现种种色</p>
  <p class="l-js-5c">是故常应作　　念诵及护摩</p>
  <p class="l-js-5c">涂拭并洒净　　作净如先说</p>
  <p class="l-js-5c">后应作护身　　灰芥结方隅</p>
  <p class="l-js-5c">以办事真言　　或用摧坏顶</p>
  <p class="l-js-5c">加持缕缠橛　　应钉于四角</p>
  <p class="l-js-5c">护已应供养　　智者即启请</p>
  <p class="l-js-5c">一切诸圣众　　念诵护摩处</p>
  <p class="l-js-5c">安置于座上　　应作成就因</p>
  <p class="l-js-5c">瞿摩土相和　　智者用作坛</p>
  <p class="l-js-5c">于此坛轮中　　说供养为仪</p>
  <p class="l-js-5c">先为如来胜　　依仪轨而献</p>
  <p class="l-js-5c">次则轮王顶　　其次诸佛顶</p>
  <p class="l-js-5c">次第而供养　　次及观自在</p>
  <p class="l-js-5c">自族并眷属　　及与金刚手</p>
  <p class="l-js-5c">所献同佛顶　　所献香华等</p>
  <p class="l-js-5c">亦同于部类　　如是为三部</p>
  <p class="l-js-5c">而作供养仪　　以此常警觉</p>
  <p class="l-js-5c">及一切世天　　愚痴作是言</p>
  <p class="l-js-5c">一切真言人　　悉皆是妄作</p>
  <p class="l-js-5c">若不说仪轨　　则堕于毁谤</p>
  <p class="l-js-5c">油麻白芥子　　而作于护摩</p>
  <p class="l-js-5c">能成敬爱事　　烧油麻粳米</p>
  <p>获得于增益　　毒药罗蘖[口*梨]</p>
  <p class="l-js-5c">相和而护摩　　坏乱佛教者</p>
  <p class="l-js-5c">悉皆令除灭　　尾腊嚩树木</p>
  <p class="l-js-5c">无忧及白秦　　波罗奢菩提</p>
  <p class="l-js-5c">及以白胶木　　增益诸护摩</p>
  <p class="l-js-5c">用如是等木　　尼瞿陀优昙</p>
  <p class="l-js-5c">阿说他乳木　　活儿子等木</p>
  <p class="l-js-5c">若作息灾法　　用为护摩柴</p>
  <p class="l-js-5c">佉陀罗木患　　及迦罗迦木</p>
  <p class="l-js-5c">迦罗尾罗木　　如是等诸木</p>
  <p class="l-js-5c">调伏相憎用　　面应向南坐</p>
  <p class="l-js-5c">称吽字而烧　　意思而口称</p>
  <p class="l-js-5c">应作调伏法　　面对于北方</p>
  <p class="l-js-5c">于真言句中　　加娑嚩诃诵</p>
  <p class="l-js-5c">即成于息灾　　诸佛顶应修</p>
  <p class="l-js-5c">面向东而坐　　护摩作增益</p>
  <p class="l-js-5c">结跏为息灾　　吉祥坐增益</p>
  <p class="l-js-5c">蹲踞作调伏　　除害故护摩</p>
  <p class="l-js-5c">名为调伏事　　遮止诸障故</p>
  <p class="l-js-5c">名为于息灾　　成就随意故</p>
  <p class="l-js-5c">是名为增益　　如是一切处</p>
  <p class="l-js-5c">善思而修行　　憎嫉佛教者</p>
  <p class="l-js-5c">令其远离故　　是名相憎法</p>
  <p class="l-js-5c">清净持诵者　　不应长爪发</p>
  <p class="l-js-5c">在家净行人　　发长不为过</p>
  <p class="l-js-5c">护摩念诵时　　皆有所妨碍</p>
  <p class="l-js-5c">贪事梳洗功　　虚过于时分</p>
  <p class="l-js-5c">供养圣众时　　甲中停垢秽</p>
  <p class="l-js-5c">头发生虮虱　　能生诸罪愆</p>
  <p class="l-js-5c">不观日出时　　不观日蚀时</p>
  <p class="l-js-5c">亦不观月蚀　　不轻毁师尊</p>
  <p class="l-js-5c">供养圣众时　　不观安乐事</p>
  <p class="l-js-5c">亦不观斗诤　　是故修行者</p>
  <p class="l-js-5c">常与定相应　　于饥俭国土</p>
  <p class="l-js-5c">及于斗战处　　国主不和顺</p>
  <p class="l-js-5c">不应求悉地　　圣众被罚处</p>
  <p class="l-js-5c">药叉鬼神处　　龙神杂乱处</p>
  <p class="l-js-5c">尸林秽污处　　弥綟车居处</p>
  <p class="l-js-5c">多饶蚊虻处　　或于亢旱处</p>
  <p class="l-js-5c">如彼诸难处　　不应求成就</p>
  <p class="l-js-5c">不调倡女处　　多饶恶风处</p>
  <p class="l-js-5c">如是等之处　　不获于悉地</p>
  <p class="l-js-5c">是处若吉祥　　念诵作护摩</p>
  <p class="l-js-5c">圣众皆喜悦　　如人食好食</p>
  <p class="l-js-5c">心意得适悦　　此中护摩胜</p>
  <p class="l-js-5c">成办诸事业　　若王相不具</p>
  <p class="l-js-5c">不堪绍王位　　随力分应作</p>
  <p class="l-js-5c">念诵及护摩　　下劣修行者</p>
  <p class="l-js-5c">果报亦下劣　　若乞毒刀杖</p>
  <p class="l-js-5c">不应而施与　　唯除敬爱法</p>
  <p class="l-js-5c">为护命难故　　为除忧恼故</p>
  <p class="l-js-5c">除如是因缘　　悉皆不应与</p>
  <p class="l-js-5c">清净修行者　　或误触不净</p>
  <p class="l-js-5c">则应而澡浴　　心诵结印契</p>
  <p class="l-js-5c">如是贪染类　　应思净真言</p>
  <p class="l-js-5c">诵明结印契　　悉皆得清净</p>
  <p class="l-js-5c">诸秽之鬼神　　起尸及药叉</p>
  <p class="l-js-5c">及罗刹成就　　上中作法处</p>
  <p class="l-js-5c">智者不应疑　　沉没殊胜河</p>
  <p class="l-js-5c">澡浴正法水　　以慧而思惟</p>
  <p class="l-js-5c">念诵悉皆作　　不应破结跏</p>
  <p class="l-js-5c">于事皆相违　　若破结跏坐</p>
  <p class="l-js-5c">即应起澡浴　　或以心澡浴</p>
  <p>悉皆得成就</p>
</body></html>