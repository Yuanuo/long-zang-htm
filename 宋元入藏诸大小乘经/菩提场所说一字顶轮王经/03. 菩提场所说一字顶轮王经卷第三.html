<!DOCTYPE html>
<html>
<head>
  <meta charset="utf-8"/>
  <meta name="author" content="不空/唐"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>菩提场所说一字顶轮王经卷三</title>
</head>
<body>
  <h1 class="head">菩提场所说一字顶轮王经卷三</h1>
  <h2>末法成就品第七</h2>
  <p>尔时世尊。复次为利益说此事业成就。说伽他曰。</p>
  <p class="l-js-5c">当于未来世　　劣慧之有情</p>
  <p class="l-js-5c">为彼作利益　　说此小悉地</p>
  <p class="l-js-5c">若具于仪则　　必定而成就</p>
  <p class="l-js-5c">不择时宿曜　　不择念诵处</p>
  <p class="l-js-5c">应当请本尊　　而求诸悉地</p>
  <p class="l-js-5c">及钩召于他　　或取于六分</p>
  <p class="l-js-5c">应如是加持　　及说念诵相</p>
  <p class="l-js-5c">当于念嚩时　　若阙加护法</p>
  <p class="l-js-5c">夺人精气鬼　　盗窃成就物</p>
  <p class="l-js-5c">并拏枳宁等　　盗不思议物</p>
  <p class="l-js-5c">当于念诵时　　一切悉皆作</p>
  <p class="l-js-5c">失物得无疑　　取不坏摄嚩</p>
  <p class="l-js-5c">殊胜自终者　　割割其莽娑</p>
  <p class="l-js-5c">和调姜椒等　　除弃筋及骨</p>
  <p class="l-js-5c">真言者依法　　即应施八方</p>
  <p class="l-js-5c">先定尸林处　　彼住鬼罗刹</p>
  <p class="l-js-5c">真言者于彼　　以稻华护摩</p>
  <p class="l-js-5c">即速现神验　　四衢及树下</p>
  <p class="l-js-5c">山间大怖处　　高声而唱言</p>
  <p class="l-js-5c">尸林贸莽娑　　鬼众大欢喜</p>
  <p class="l-js-5c">所求皆与之　　成就隐形法</p>
  <p class="l-js-5c">严具及眼药　　雄黄等悉与</p>
  <p>成就佛顶者</p>
  <p>尔时释迦牟尼佛。观未来有情。说速疾成就法。复说伽他曰。</p>
  <p class="l-js-5c">即取彼摄嚩　　如前不坏者</p>
  <p class="l-js-5c">成就迷怛啰　　迥树大河侧</p>
  <p class="l-js-5c">于尸莽求成　　清净而洗涂</p>
  <p class="l-js-5c">香华以严饰　　及余真言明</p>
  <p class="l-js-5c">或以轮王顶　　而用作加护</p>
  <p class="l-js-5c">求成如是事　　若不如是者</p>
  <p class="l-js-5c">魔损害不疑　　即应依仪轨</p>
  <p class="l-js-5c">善伴骁勇者　　行者坐心上</p>
  <p class="l-js-5c">结拳打彼额　　应诵真言王</p>
  <p class="l-js-5c">无间而多诵　　彼踊跃而起</p>
  <p class="l-js-5c">名拳起尸法　　当入于水中</p>
  <p class="l-js-5c">日出乃至夜　　结拳诵真言</p>
  <p class="l-js-5c">成安怛但那　　应取人莽娑</p>
  <p class="l-js-5c">割截而护摩　　依仪作成就</p>
  <p class="l-js-5c">慧者不放逸　　莽娑为怛啰</p>
  <p class="l-js-5c">所求皆悉地　　此诸佛所说</p>
  <p class="l-js-5c">贪著于女人　　贪染之有情</p>
  <p class="l-js-5c">戒品无所堪　　如是之有情</p>
  <p class="l-js-5c">归依于三宝　　六念以成器</p>
  <p class="l-js-5c">应作如是思　　随力而修行</p>
  <p class="l-js-5c">修行者应当　　勤修菩提心</p>
  <p class="l-js-5c">设离彼修习　　任运得成就</p>
  <p class="l-js-5c">行者而不应　　食于青黑物</p>
  <p class="l-js-5c">于食生厌离　　不坐卧高床</p>
  <p>不应鼓颊食　　亦不[口*(十/甲/寸)]唼食</p>
  <p class="l-js-5c">所食量多少　　大如孔雀卵</p>
  <p class="l-js-5c">住威仪而食　　如是等威仪</p>
  <p class="l-js-5c">修行者应食　　寂默而念诵</p>
  <p class="l-js-5c">当住于木默　　并住于修行</p>
  <p class="l-js-5c">应住于身默　　而作于护摩</p>
  <p class="l-js-5c">应住于一默　　悉地即成佛</p>
  <p class="l-js-5c">若不如是默　　真言不成就</p>
  <p class="l-js-5c">于真言修行　　寂默而迎请</p>
  <p class="l-js-5c">当诵真言明　　不共他同食</p>
  <p class="l-js-5c">乃至于亲族　　不应与同食</p>
  <p class="l-js-5c">衣服及卧具　　锤铜熟铜器</p>
  <p class="l-js-5c">以灰醋物洗　　洗已而食用</p>
  <p class="l-js-5c">水中作念诵　　皆说诸仪则</p>
  <p class="l-js-5c">不应与他人　　而共同寝处</p>
  <p class="l-js-5c">杂居生于过　　贪染等摄受</p>
  <p class="l-js-5c">调弄戏笑等　　由此生于过</p>
  <p class="l-js-5c">吉日斋戒处　　须臾取时分</p>
  <p class="l-js-5c">应作诸成就　　自身及为他</p>
  <p class="l-js-5c">咸皆于日宿　　年月期限等</p>
  <p class="l-js-5c">善恶诸悉地　　行者次第修</p>
  <p class="l-js-5c">于三神通分　　此中成就胜</p>
  <p class="l-js-5c">于此胜悉地　　成就佛顶法</p>
  <p class="l-js-5c">于二分八日　　十四十五日</p>
  <p class="l-js-5c">应知如是节　　尤加而供养</p>
  <p class="l-js-5c">以童女縒缕　　复用香水洗</p>
  <p class="l-js-5c">住戒而造作　　应作最胜像</p>
  <p class="l-js-5c">用以白檀等　　更洗令清净</p>
  <p class="l-js-5c">而不应截屈　　然后而加持</p>
  <p class="l-js-5c">午时应修持　　具戒令其净</p>
  <p class="l-js-5c">使匠者令画　　然后修真言</p>
  <p class="l-js-5c">吉日宿斋戒　　应成最胜像</p>
  <p class="l-js-5c">如是板等上　　画得亦称赞</p>
  <p class="l-js-5c">普通所先说　　佛顶等胜像</p>
  <p class="l-js-5c">当离毛发过　　于绁或于板</p>
  <p class="l-js-5c">坐于师子座　　而画其本形</p>
  <p class="l-js-5c">应用殊胜色　　而以香胶和</p>
  <p class="l-js-5c">支分皆圆具　　其香离甲麝</p>
  <p class="l-js-5c">用水应净滤　　知已无过失</p>
  <p class="l-js-5c">智者应画像　　当于像中央</p>
  <p class="l-js-5c">画佛师子座　　皆以相庄严</p>
  <p class="l-js-5c">炽盛之光明　　从顶而流出</p>
  <p class="l-js-5c">法轮之大印　　应画于佛前</p>
  <p class="l-js-5c">应画如是佛　　金色而晃曜</p>
  <p class="l-js-5c">右画观自在　　虎皮以为裾</p>
  <p class="l-js-5c">应画忿怒形　　持佛并念珠</p>
  <p class="l-js-5c">顶髻无量寿　　肃然具三目</p>
  <p class="l-js-5c">著莲华色衣　　愍念诸有情</p>
  <p class="l-js-5c">左边金刚手　　身色如青莲</p>
  <p class="l-js-5c">应画忿怒形　　以忿怒眷属</p>
  <p class="l-js-5c">持明大女使　　金刚宾蘖罗</p>
  <p class="l-js-5c">金刚笑师子　　金刚拳圣者</p>
  <p class="l-js-5c">甘露军吒利　　近身而应画</p>
  <p class="l-js-5c">难调令调尊　　执持金刚拂</p>
  <p class="l-js-5c">马头尊明王　　意乐成就尊</p>
  <p class="l-js-5c">白衣尊多罗　　毗俱知遍照</p>
  <p class="l-js-5c">如是之圣众　　持莲左边安</p>
  <p class="l-js-5c">一切皆应画　　如彼本形状</p>
  <p class="l-js-5c">广大画像仪　　如大曼茶罗</p>
  <p class="l-js-5c">略示画像法　　如来之所说</p>
  <p class="l-js-5c">于佛世尊所　　两边应当画</p>
  <p class="l-js-5c">无能胜大慈　　毫相并佛眼</p>
  <p class="l-js-5c">此等本形画　　金色初日晖</p>
  <p class="l-js-5c">皆坐于莲华　　彼住真言身</p>
  <p class="l-js-5c">此胜微妙像　　诸顶成就中</p>
  <p class="l-js-5c">以善轨则修　　应画如是像</p>
  <p class="l-js-5c">善闲教法者　　清净画匠人</p>
  <p class="l-js-5c">犎牛毛作笔　　应取吉祥树</p>
  <p>用此木为[巾*(穴/登)]　　是像依法画</p>
  <p class="l-js-5c">应坐于茅荐　　当画此佛像</p>
  <p class="l-js-5c">得此普通像　　一切皆成就</p>
  <p class="l-js-5c">乃于过去时　　是妙音童真</p>
  <p class="l-js-5c">无比威德者　　身中出光明</p>
  <p class="l-js-5c">犹如火聚光　　种种寂意乐</p>
  <p class="l-js-5c">照曜我三有　　如是种之光</p>
  <p class="l-js-5c">妙音身中出　　是时获三地</p>
  <p class="l-js-5c">五通大威德　　则成为菩萨</p>
  <p class="l-js-5c">作有情利益　　佛顶不思议</p>
  <p class="l-js-5c">自身是如来　　三摩地形相</p>
  <p class="l-js-5c">示现于众生　　变化于三有</p>
  <p class="l-js-5c">一切佛形相　　以定现轮王</p>
  <p class="l-js-5c">说大真言王　　能作众生利</p>
  <p>犹如如意宝</p>
  <p>尔时世尊告曼殊室利童真菩萨言。汝曼殊室利童真。利益有情被大甲胄。以善巧方便调伏有情。种种变化色身。佛菩萨缘觉声闻摄受有情而为说法。令其觉悟。时曼殊室利童真菩萨白佛言。世尊以几所名号。佛顶真言三摩地行差别。世尊于世界转。佛言所谓名俱摩罗名印捺啰帝。名铄羯啰名坏宫。名梵王名毗钮。名大自在名自在。名劫比罗名部丹多。名牟尼名底哩他。名羯啰沙名地。名部弥名持宝。名弥也弥也(二合)娑名一切去。名一切处面名湿嚩。名寂静名涅槃名己化名变化。名难摧名天。名阿苏罗名主。名尊名主宰。名最胜名引导。名调伏者名福。名吉祥名一切义成就。名世尊名商羯啰。名作寂名空。名胜义名不实。名感名名称。名与者名悲者。名慧名三摩地。名慈名水天。名师子名犎牛。名天名龙。名药叉名仙名大仙名作者。名流出者名世主。名毗摩质多罗名三目。名千眼名清净。名威灵名三摩地。名三摩地出生名三摩地生。名才士名啰惹。名丈夫师子名丈夫主。名胜义名胜义实。名证名证实。名三界主名世尊。名无主名主。名眼名实。名梦莲华名光。名火名鬼主。名离欲名寂静欲。名远离欲名远离过。名坏过名尽过。名摧过名健军主。名大王名护世。名持地名翳啰靺多。名香象名白莲华。名说空名现空。名现悲名现道。名有名不有名分别。名无分别名离分别。名坏分别名护世。名善国名共许。名夜摩名施财。名嚩噜拏名俱尾罗。名持国名善现。名苏弥卢名金刚。名如金刚名天妙。名天妙趣名勇猛。名大勇猛名能生。名大能生名常。名无常名常无常。名转轮王真言名大真言。名大药名论师。名大论师名胜名无上。名白名说白。名丈夫名说丈夫。名娑竭罗名大娑竭罗名海名大海。名乌娜地名月。名日名罗摩。名洛乞叉么拏名想庄严。名云名大云。名聚名大聚。名不相似名罗睺。名军名大军。名群名大群。名人主名大人主。名水藏名大水藏。名龙象名师子骁勇。名奇特名希熙。名大希熙。名财。名大财名具财。名大财宝名阿罗汉害烦恼。名幻化者名持幻化。名变化名作变化。名具义名能斗战。名非异名不异。名命名非命。名山名大山。名难坏名安乐慈住。名神通名具力。名具慧名不相似光。又曼殊师利童子。于我作如是知。名不灭不生。名真如名真性。名实际名实性。名众法名法界。名涅槃名实。名无二名有相。名纯名意成。曼殊室利童子。于此娑河世界。知我名如来名佛。名大师人天作。如是知我名离欲。童真于此世界。调伏有情行意趣中。成熟五阿僧祇百千为愚夫声闻。示现名。作如是言说。知我尔所名号。调伏成熟众生故。于诸契经中说。如是童真于洹河沙数佛世界中。以种种名号有情知我。童子随调伏成熟有情。如来说法。如来无所分别无功用。无量种真言色身事相而转。</p>
  <p>尔时世尊复告曼殊室利菩萨言而说伽他曰。</p>
  <p class="l-js-5c">白分善时日　　于端严宿曜</p>
  <p class="l-js-5c">澡洗著净衣　　斋戒住仪轨</p>
  <p class="l-js-5c">八日十三日　　十四十五日</p>
  <p class="l-js-5c">或用于五日　　依仪轨而作</p>
  <p class="l-js-5c">护摩及供养　　应施于八方</p>
  <p class="l-js-5c">于如是等日　　殷勤而供养</p>
  <p class="l-js-5c">诸佛及缘觉　　大威德声闻</p>
  <p class="l-js-5c">观自在菩萨　　金刚手大力</p>
  <p class="l-js-5c">常忆念此等　　修行者殷勤</p>
  <p class="l-js-5c">供养如是等　　菩萨威德者</p>
  <p class="l-js-5c">圣天悉欢喜　　明天威德者</p>
  <p class="l-js-5c">于此修行人　　悉皆而欢喜</p>
  <p class="l-js-5c">行者于世天　　供养不应礼</p>
  <p class="l-js-5c">一切诸真言　　威力不思议</p>
  <p class="l-js-5c">新产及死家　　残食及祭食</p>
  <p class="l-js-5c">月经女作食　　及以彼家食</p>
  <p class="l-js-5c">旃陀罗家食　　臭秽陈宿食</p>
  <p class="l-js-5c">再经于烝煮　　如上所说食</p>
  <p class="l-js-5c">行者不应食　　及献圣众食</p>
  <p class="l-js-5c">亦不应食啖　　如是等之家</p>
  <p class="l-js-5c">悉不往饮食　　及不往止宿</p>
  <p class="l-js-5c">破坏悉地故　　修行者当应</p>
  <p class="l-js-5c">三时归三宝　　应发菩提心</p>
  <p class="l-js-5c">而作三种净　　身净及语净</p>
  <p class="l-js-5c">意净第三种　　常观于六念</p>
  <p class="l-js-5c">如是常修行　　日日受八戒</p>
  <p class="l-js-5c">当住于律仪　　应作如是言</p>
  <p class="l-js-5c">阿阇梨存念　　称名我某甲</p>
  <p class="l-js-5c">始从于今日　　至明日出时</p>
  <p class="l-js-5c">而于其中间　　不断一切命</p>
  <p class="l-js-5c">不盗他财物　　梵行不淫欲</p>
  <p class="l-js-5c">不作于欺诳　　不歌舞作乐</p>
  <p class="l-js-5c">不香鬘涂彩　　不饮酒放逸</p>
  <p class="l-js-5c">不应非时食　　不卧高大床</p>
  <p class="l-js-5c">如罗汉己持　　我今亦如是</p>
  <p>尔时释迦牟尼世尊。观察金刚手菩萨。说轮王佛顶世间出世间上上真言明教。应三肘或两肘。随意大小应作。取细绁去毛发者。以香汤令净洗。安于东面。于吉日宿直。如先所说画像法。画人应授与八支戒。其画人诸根圆具。成就十善业道者。于彩色中不应用皮胶。画佛形像。身如金色作说法印。于白莲华上结跏趺坐。如来遍身光明炽盛。从光中出众多轮。从顶出光明。背后上应画山峰。于下右边应画持诵者。如本形持香炉瞻仰世尊势。秘密主此是轮王佛最胜画像法。一切如来之所略说。为令愍念有情故说。尔时世尊说伽他曰。</p>
  <p class="l-js-5c">若见此佛像　　一切佛所说</p>
  <p class="l-js-5c">略说微妙像　　能灭诸罪业</p>
  <p class="l-js-5c">一切诸功德　　悉皆到彼岸</p>
  <p class="l-js-5c">诸天龙供养　　若见此胜像</p>
  <p class="l-js-5c">是人天供养　　现世得成就</p>
  <p class="l-js-5c">由此真言力　　由见此像故</p>
  <p class="l-js-5c">此即多佛说　　悉皆而称赞</p>
  <p class="l-js-5c">为彼成就故　　决定获悉地</p>
  <p class="l-js-5c">功德皆增长　　由见此像故</p>
  <p class="l-js-5c">诸罪悉皆灭　　此像为最胜</p>
  <p class="l-js-5c">获四如意足　　功德如大海</p>
  <p class="l-js-5c">获得胜智慧　　由修轮王明</p>
  <p class="l-js-5c">得清净无垢　　智慧皆殊胜</p>
  <p class="l-js-5c">成佛两足尊　　人天咸供养</p>
  <p class="l-js-5c">由持此真言　　转轮殊胜王</p>
  <p class="l-js-5c">是人清净者　　修真言行者</p>
  <p class="l-js-5c">此是诸佛体　　威德无与等</p>
  <p class="l-js-5c">不思议最胜　　天龙及药叉</p>
  <p class="l-js-5c">罗刹与步多　　必舍遮起尸</p>
  <p class="l-js-5c">是等威德者　　见修顶轮王</p>
  <p class="l-js-5c">成就持明者　　悉皆而消融</p>
  <p class="l-js-5c">帝释大威德　　若见成就者</p>
  <p class="l-js-5c">分座而同坐　　及余威德天</p>
  <p class="l-js-5c">三界无有比　　与悉地者等</p>
  <p class="l-js-5c">若见彼不起　　头破作七分</p>
  <p class="l-js-5c">设于俱胝劫　　世尊若自说</p>
  <p class="l-js-5c">功德无有尽　　顶王不思议</p>
  <p class="l-js-5c">若人修此者　　彼成就最胜</p>
  <p class="l-js-5c">得为忉利王　　彼人终不死</p>
  <p class="l-js-5c">无量俱胝众　　围绕往余刹</p>
  <p class="l-js-5c">变身如佛形　　化诸有情类</p>
  <p class="l-js-5c">变身金刚手　　利乐诸有情</p>
  <p class="l-js-5c">化作天帝释　　或现于梵王</p>
  <p class="l-js-5c">调伏诸有情　　变现为帝释</p>
  <p class="l-js-5c">有大威神通　　拔济诸恶趣</p>
  <p class="l-js-5c">地狱夜摩界　　饿鬼及傍生</p>
  <p class="l-js-5c">于城邑聚落　　旷野及山林</p>
  <p class="l-js-5c">变化诸资具　　饮食妙卧具</p>
  <p class="l-js-5c">愍念诸有情　　悉皆而给施</p>
  <p class="l-js-5c">我略说顶论　　修行持明者</p>
  <p class="l-js-5c">获得五神通　　则成大菩萨</p>
  <p>人中最胜尊</p>
  <h2>密印品第八</h2>
  <p>尔时释迦牟尼佛。告一切菩萨众。善男子汝等应受一切如来出生大三摩地。无比力超胜一切如来。住真言身一切如来族真实大印真言。无比威光神通。流出无边奇特。现威神力能生一切菩萨。能摧一切俱胝魔。摄伏一切菩萨。令难调之人起于慈心。善男子能成办一切事业。我今说大印。尔时金刚手白佛言。世尊世尊唯愿说从一切如来支分出生大印真言。为众生利益故。作易方便成就。佛言汝当谛听我为汝说。我今分别解说。</p>
  <p>二手内相叉作拳。竖二大指。此是一切如来心印。即此印屈左大指入掌。是为持莲华者印。即前印屈右大指入掌。左大指直竖。是持金刚者印真言曰。</p>
  <p>曩谟萨嚩没驮冒地萨怛嚩(二合)南阿(引)尾啰吽欠。</p>
  <p>此是一切如来心印真言。秘密主此名大勤勇心真言。一切如来真实法。能解脱地狱傍生夜摩恶趣。能令一切有情作如来事。摄召一切菩萨。金刚手我略说。能召梵王帝释夜摩水天俱尾罗等。住十地菩萨大自在者。尚能请召。何况余类。如前二手作拳。舒二中指竖相合。屈上第三节。屈二头指互安于二大指甲上。此名轮王根本大印。恒河沙数量如来之所说。未来佛当说此大轮王印。此印名大印。说为轮王顶。此明即是佛利益有情故。智者成就人。若结此印处。诸恶魔障等。是处不敢住。秘密主此轮王根本印。一切如来之所宣说。于百俱胝劫。不能尽说其福利。设于千恒河沙数劫。亦不能说其功能福利赞扬威德。尔时如来说伽他曰。</p>
  <p class="l-js-5c">智者若受持　　大威德菩萨</p>
  <p class="l-js-5c">俱胝魔罗众　　常不被沮坏</p>
  <p class="l-js-5c">乃至百劫中　　不堕于恶趣</p>
  <p class="l-js-5c">若持轮王印　　并诵是真言</p>
  <p class="l-js-5c">由受持之福　　如来大师说</p>
  <p class="l-js-5c">于百俱胝劫　　不能而赞叹</p>
  <p class="l-js-5c">若有持此明　　持戒精进者</p>
  <p class="l-js-5c">应修此真言　　轮王大力者</p>
  <p class="l-js-5c">彼人不失慧　　及不失正念</p>
  <p class="l-js-5c">于千俱胝劫　　未尝有忘失</p>
  <p>金刚手此大印。无比量力威德。准前根本印。二中指直竖合。是则高顶王印。以此于佛顶族中。为灌顶印。</p>
  <p>以二手虚心合掌。屈二无名指入于掌中。以二大指面。押二无名指甲上。屈二头指相拄令圆。如伞盖形。此名白伞盖顶王印准前印舒二头指。则是光聚顶王印。准前印以二头指。各安中指第三节。是胜顶王印。是则吉祥法轮大印。名十二行相法轮印。一切佛之所说。能坏一切烦恼。若见此印。如亲见如来。即此印以二头指。[打-丁+必]二中指背。即名烦恼雹印。亦名如来结跏印。</p>
  <p>金刚手此等五大印。如来族中名转轮王大印。秘密主此轮王大印等。烦恼雹。法轮。光聚顶。胜顶。高顶。并白伞盖顶。如是等印。悉皆是轮王印。</p>
  <p>以二手虚心合掌。双屈二大指入掌中。此印名如来心印。亦名如来大勇猛印。</p>
  <p>以此印真言。七遍加持心。先世流转中所作一切罪。悉皆得除灭。即顶上解散。通一切成就。以此加持自身。即成一切如来之所加持身真言曰。</p>
  <p>曩谟三满多没驮南唵麌那[口*梨]尾[口*梨]娑嚩(二合引)诃。</p>
  <p>此大真言同五字真言。修行以此护身。常应加持于心。兼用五字获大威德力。</p>
  <p>以二手虚心合掌。十指互相交。令虚其掌。此名一切办事佛顶印真言曰。</p>
  <p>曩谟三满多没驮南唵吒噜(二合)满驮娑嚩(二合引)诃(引)</p>
  <p>金刚手此一切办事真言。于佛顶教中。此是一切佛顶心。于一切事业处。当用。修行者以此应护身。</p>
  <p>以右手握大拇指作拳。以左手执袈裟角。此名锡杖印真言曰。</p>
  <p>曩谟三满多没驮南唵度那(引)尔多啰拏吽(引)</p>
  <p class="l-js-5c">此是锡杖明　　能制难调者</p>
  <p class="l-js-5c">护身故应用　　常于成就处</p>
  <p class="l-js-5c">应用锡杖印　　印真言相应</p>
  <p>先以左手仰掌安于脐下。以右手覆左手上。右手小指与左手大指。互相加其掌令虚。名如来钵印。</p>
  <p class="l-js-5c">当于恐怖处　　饥渴障难时</p>
  <p class="l-js-5c">应诵是真言　　诸苦悉无有</p>
  <p>真言曰。</p>
  <p>唵卢迦播攞(引)地瑟耻(二合)多驮啰驮(引)啰也摩诃努婆(去)嚩没驮跛怛啰(二合)娑嚩(二合引)诃(引)</p>
  <p class="l-js-5c">钵真言大力　　诸佛所加持</p>
  <p class="l-js-5c">一切诸众生　　由念除饥渴</p>
  <p class="l-js-5c">险道旷野中　　修行者忆念</p>
  <p class="l-js-5c">当加于自身　　真言印相应</p>
  <p>以二手内相交仰掌。二头指侧相拄。二大指各捻头指下节。倒安眉间。名如来毫相印真言曰。</p>
  <p>曩谟萨嚩怛他(去引)檗帝瓢啰曷(二合)毗药(二合)三藐三没第毗药(二合)系系满驮满驮底瑟姹(二合)底瑟姹(二合)驮(引)啰也驮(引)啰也儞论驮儞论度(引)啰拏(二合)么尼娑嚩(二合引)诃(引)</p>
  <p class="l-js-5c">此是毫相印　　能具大人相</p>
  <p class="l-js-5c">能与诸悉地　　是印大威德</p>
  <p class="l-js-5c">若人持此印　　毫相威德者</p>
  <p class="l-js-5c">彼皆得成就　　由结诵此明</p>
  <p>用前印加持于颈。则成颈印。加持于鼻则成鼻印。如来鼻真言曰。</p>
  <p>曩谟三满多没驮南唵哩尼吽泮娑嚩(二合引)诃(引)</p>
  <p class="l-js-5c">行者加自鼻　　彼终无鼻疾</p>
  <p class="l-js-5c">于百俱胝劫　　彼终不患鼻</p>
  <p>二手密合掌。屈二头指。各安中指背上。大指屈入掌。名为佛眼印。</p>
  <p class="l-js-5c">一切佛顶中　　应用此大印</p>
  <p class="l-js-5c">最胜灭诸罪　　决定得成就</p>
  <p class="l-js-5c">修轮王佛顶　　若常结此印</p>
  <p class="l-js-5c">清净而受持　　不久彼成就</p>
  <p class="l-js-5c">一切佛顶法　　设积百劫福</p>
  <p class="l-js-5c">若得此印契　　诵佛眼真言</p>
  <p class="l-js-5c">其福与彼等　　此佛眼印明</p>
  <p>能成一切业</p>
  <p>即说真言曰。</p>
  <p>曩谟萨嚩怛他[卄/(阿-可+辛)/木]帝瓢啰曷(二合)毗药(二合)三藐三没第毗药(二合)唵(引四)噜噜塞普(二合)噜入嚩(二合)攞底瑟姹(二合)悉驮噜左儞萨嚩啰他(二合)娑但儞娑嚩(二合引)诃。</p>
  <p>尔时世尊告金刚手菩萨言。金刚手此佛眼大明妃。我从十俱胝如来所。授得此陀罗尼。金刚手由忆念此明。一切真言圣天。现其修行者前。于一切真言教法悉皆成就。由诵持此真言。一切金刚族悉皆成就。是故金刚手修佛顶真言者。先当诵持此明妃三遍。或七遍或二十一遍。金刚手此佛眼大明妃。我今释迦牟尼。说为利益诸有情故。金刚手此陀罗尼。暴恶嗔怒有情前应诵。皆得欢喜。难调暴恶鬼魅。降伏皆欢喜。于一切斗诤言讼斗战。皆得寂静。秘密主若修行佛顶真言者。不得成就。彼应以此大明妃真言相和诵之。决定有大应验。速疾成就。若未经一二三期限。不得和诵。乃至第四遍求悉地不得成就。然后加此大明妃真言和诵。当速疾现验得成就。初一二三四所不应加。若加之则损持明者。则用前印。以二头指各[打-丁+必]中指背。是如来眉印。一切如来说我今演说。</p>
  <p>设有讫哩(二合)底迦</p>
  <p class="l-js-5c">及嚩萨苏天　　秘密大威德</p>
  <p class="l-js-5c">及欲天子等　　并及持犁天</p>
  <p class="l-js-5c">如是诸天类　　若见是印契</p>
  <p class="l-js-5c">怖畏而驰走　　何况地居者</p>
  <p>真言曰。</p>
  <p>曩谟三满多没驮南唵纥哩(二合)吽。</p>
  <p>即以前眉印。开竖二大指如口形。相去中指两穬麦。常结此口印。置于自口上真言曰。</p>
  <p>曩谟三满多没驮南枳哩枳哩。</p>
  <p class="l-js-5c">此明大威德　　速疾作诸业</p>
  <p class="l-js-5c">若常加持口　　修行成就人</p>
  <p class="l-js-5c">彼人语无碍　　尽于三界中</p>
  <p class="l-js-5c">彼人常言音　　显现美妙音</p>
  <p class="l-js-5c">不患口疾病　　无量俱胝劫</p>
  <p class="l-js-5c">自在毗纽天　　不伏人教令</p>
  <p class="l-js-5c">当于是人所　　出言皆顺伏</p>
  <p class="l-js-5c">天龙键达王　　及余大威德</p>
  <p class="l-js-5c">悉皆得调伏　　何况诸凡愚</p>
  <p>以右膝著地。竖左膝。左手引向后。作答势。以右手当心为拳。竖头指作期克势。凌身向前。名为无能胜大印。</p>
  <p class="l-js-5c">能摧一切魔　　能除诸魔障</p>
  <p class="l-js-5c">大力欲自在　　世间魔军主</p>
  <p class="l-js-5c">波旬第二名　　亦名欲自在</p>
  <p class="l-js-5c">世间大威德　　若欲作障难</p>
  <p class="l-js-5c">无量俱胝魔　　于彼而共住</p>
  <p class="l-js-5c">当于尼连河　　无量俱胝魔</p>
  <p class="l-js-5c">现种种形状　　魔军恐怖形</p>
  <p class="l-js-5c">我证无上智　　世间中最胜</p>
  <p class="l-js-5c">梵魔及沙门　　世中无所得</p>
  <p class="l-js-5c">当于晨朝时　　得证无上句</p>
  <p class="l-js-5c">为坏彼魔故　　持种种形者</p>
  <p class="l-js-5c">当时我宣说　　此明大威力</p>
  <p class="l-js-5c">变现天女形　　于大师前住</p>
  <p class="l-js-5c">摧坏暴恶魔　　持无量种形</p>
  <p>此中说真言</p>
  <p>曩谟三满多没驮南唵户鲁户鲁战拏里摩镫倪(妍以反)娑嚩(二合)诃(引)</p>
  <p class="l-js-5c">复次秘密主　　无能胜大明</p>
  <p class="l-js-5c">等正觉佛说　　行者护身故</p>
  <p class="l-js-5c">一切时应护　　于大障碍处</p>
  <p class="l-js-5c">鬼魅恶形怖　　成就佛顶者</p>
  <p class="l-js-5c">大力能加护　　常加持己身</p>
  <p>常得大加护</p>
  <p>先端身结跏。作勇健坐。以左手仰掌。安脐下结跏上。舒右手竖掌向外。以大指捻无名指甲上。头指屈在中指背。令不相著。名如来铄讫底(二合)印。</p>
  <p class="l-js-5c">若结此印者　　不夺其威力</p>
  <p class="l-js-5c">今世及他世　　智者结此印</p>
  <p class="l-js-5c">获得如来力　　若诵此真言</p>
  <p>诸佛皆加持</p>
  <p>真言曰。</p>
  <p>曩谟三满多没驮南唵尾惹曳摩阿铄讫底(二合)讷驮哩吽泮吒尾惹以儞泮吒　莽誐黎泮　娑嚩(二合)诃。</p>
  <p class="l-js-5c">三时若忆持　　修持轮王顶</p>
  <p class="l-js-5c">速疾得悉地　　三界中无碍</p>
  <p>准如前印。右手覆在左手上。相去一穬麦间。名如来脐印。</p>
  <p class="l-js-5c">此诸佛大力　　若能常忆念</p>
  <p class="l-js-5c">共明而相应　　腹中食不消</p>
  <p class="l-js-5c">懒惰于禅定　　若患于寒热</p>
  <p class="l-js-5c">小腹及两胁　　头痛及诸疾</p>
  <p class="l-js-5c">除多种逼恼　　常获身无疾</p>
  <p>即说成就真言曰。</p>
  <p>曩谟三满多没驮南唵质置质置娑嚩(二合引)诃(引)</p>
  <p class="l-js-5c">是诸如来脐　　是则真言印</p>
  <p class="l-js-5c">令现种种色　　熙怡奇持事</p>
  <p class="l-js-5c">示现诸神通　　种种无有尽</p>
</body></html>