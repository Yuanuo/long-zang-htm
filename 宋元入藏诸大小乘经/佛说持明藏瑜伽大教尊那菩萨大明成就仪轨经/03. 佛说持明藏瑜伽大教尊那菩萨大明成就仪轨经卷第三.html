<!DOCTYPE html>
<html>
<head>
  <meta charset="utf-8"/>
  <meta name="author" content="法贤/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说持明藏瑜伽大教尊那菩萨大明成就仪轨经卷第三</title>
</head>
<body>
  <h1 class="head">佛说持明藏瑜伽大教尊那菩萨大明成就仪轨经卷第三</h1>
  <h2>造[巾*(穴/登)]像分第三</h2>
  <p>尔时佛言。此大毗卢遮那如来瑜伽大教。我已略说诸印相毕。今复宣说画像仪式。若有行人于尊那法中。修习求成就者。亦复先须了达画像仪式次第。行人若欲画像。先须用上好纯素匹帛。其帛不得令有毛发及间杂之物。若从他买。随所索价便与其直。不得论詶多少。若得已。即先须于稻谷聚中安七昼夜。然后用五药净水浸三日。或五日七日为上。即别用净水濯出。复用香水浸一昼夜。取出。复以五净水洒净了。又以五宝水洗。方可上[巾*(穴/登)]。安排已。行人自作归命云。南无七十七俱胝正等正觉。亦令画人预先洁净。至时同此归命已。方乃起首画诸贤圣。其[巾*(穴/登)]。行人先诵大明加持已。然用白土及粉相和涂[巾*(穴/登)]。涂已安清净处。此后直至彩画毕工。常以香花阏伽供养。若如是依法作者。是最上品。作所起首擘画界道。并须右旋。先于[巾*(穴/登)]下面画莲华池。满中莲华。仍有种种水族鱼螺蚌龟之类。兼有鸳鸯飞禽等。即于池上面画三莲华座。众宝所成。于中心莲华上。画白佛顶世尊。光焰普遍炽盛照耀。右手作施愿印。左手作说法印。圆光白色。于脐轮中出大光明。于其光中现尊那菩萨。于佛右边莲华上。画第三佛顶。有六臂右第一手作施愿。第二手执莲华。第三手持数珠。左第一手执金刚杵。第二手持经。第三手作说法印。身遍光明炽盛围绕。左边莲华上。画不空罥索。四面八臂。以虎皮为衣复为络腋。复以鹿皮为天衣。面有三目顶戴宝冠发髻下垂。右第一手作施愿印。第二手持数珠。第三手执罥索。第四手作施无畏印。左第一手持白莲华。第二手持经。第三手作拳。竖立头指作期克印。第四手执钩。光炎遍身照耀炽盛。下面画难陀乌波难陀二龙王。皆有七头。手执佛座及莲华茎。于右边画宝贤。顶戴天冠身有种种庄严手持宝珠。次画满贤。亦戴天冠身有光明种种装饰。于上面左右。画五佛塔。塔中画诸吉祥如来。第一画海吉祥如来。第二画天宝髻吉祥如来。第三画顶冠藏吉祥如来。诸如来身皆作金色。手作施无畏印。又于左右各画宝山。于左面宝山上。画摩摩枳菩萨。坐莲华座手执金刚杵。次后画无能胜。于上面画吒枳明王。执金刚杵。又于左边画金刚钩明王。于佛世尊上左右画云。现闪电相。云内画诸天降珍宝雨。又画诸天献歌乐相。复于上面画日月天。又于空中降下众华如雨。次于右边宝藏山上。画三界最胜圣观自在菩萨。手执莲华。于次右边。画圣多罗菩萨。手执青优钵罗华。次于右边画佛母摩耶于次后面。画大孔雀明王。于次后左右。画舞孔雀。又于上面右边。画五如来。第一画法海行吉祥王如来。第二画善光明王如来。第三慈氏庄严吉祥如来。第四灯光王如来。第五眉间毫相吉祥如来。如是五如来各坐莲华座。次画一夜叉主。次画帝释天持伞盖。如是依法次第画佛菩萨及众贤圣。悉令圆满威德自在。使诸世间天龙鬼神见皆降伏。如是画像毕已。持诵行人即于此[巾*(穴/登)]像。作安像庆赞。行人于月初一日或十五日起首。于一切圣贤求承威力。即然后洁净已。身著新净衣受持斋戒。三昼夜或一昼夜。或清斋不食或食菜或食乳等。余时常持钵食。复受八戒已。然备种种香花涂香净水。复燃酥灯及用种种上妙衣服庄严宝饰等。又用五阏伽瓶盛妙香水。及盛五宝水五药水以为阏伽。乃至种种饮食等为供养。行人即立起其[巾*(穴/登)]。安于所欲持诵之处。即以上来供养之具。供养所画[巾*(穴/登)]像。如是作安像已。行人此后逐便依法修行。</p>
  <p>复次又说尊那菩萨画像法。</p>
  <p>特诵行人若欲画本尊尊那菩萨像者。先求新帛清净纯白者。求得帛已。即令画师预前洁净。至起首日令受八戒。然后令用新器调上好彩色。画尊那菩萨。身如秋月色面有三目。有一十八臂。著白衣种种庄严。以阿蹉为天衣。砗磲宝为手钏。十指有宝环。上二手作说法印。右第二手作施无畏印。第三手执剑。第四手执宝铎。第五手执尾惹布罗果。第六手执钺斧。第七手执钩。第八手执金刚杵。第九手持数珠。左第二手执如意宝幢。第三手执莲华。第四手执军持。第五手执罥索。第六手持轮。第七手执螺。第八手持贤瓶。第九手持般若波罗蜜多经。于菩萨下面画莲华池。于彼池内出生一大莲华。画难陀乌波难陀二龙王。手持莲华茎。华上画尊那菩萨。有大圆光炽盛遍满。菩萨面前画持诵人。手执香炉作瞻仰本尊相。于上面画净居天人。作雨华雨宝相。如是画像唯以洁净专志为上。于此像前作法者无不成就。</p>
  <h2>作曼拏罗法分第四</h2>
  <p>复次行人于尊那法中。修习成就作曼拏罗者。先依法择得胜地已。即掘去恶土砂砾灰炭。及毛发诸骨等。别以好土填筑令实。使极平正。然后于上分擘作曼拏罗。其曼拏罗或十六肘或八肘或四肘。三种不定。所作大小皆须严饰。其曼拏罗四方开四门。门中各安法轮。于中以五色线絣。作内曼拏罗。布八贤圣位。所用粉作贤圣像。当用五色宝粖。如阙即以五色粉代之。此曼拏罗中。有三十三俱胝天。于曼拏罗上分布阏伽瓶。于一一阏伽瓶内。想有一俱胝天。又于曼拏罗门内。安八大龙王。于内曼拏罗中。画尊那菩萨。诸余贤圣次第安布。于东北方安大轮明王。于东南方安不动尊明王南方安金刚手菩萨。北方安观自在菩萨。西北方安不空罥索菩萨。西方安伊迦惹吒菩萨。西南方安嚩日啰曩契菩萨。于曼拏罗东边安前[巾*(穴/登)]像。又于[巾*(穴/登)]前地上画八叶莲华。上作护摩炉。行人于此炉中。依法作其护摩。行人先用稻谷花遍散其上。然用五药水洒净。然后安外供养供养贤圣。用香花涂香螺贝衣服幢幡等。乃至阏伽瓶种种供具供养贤圣。复用五宝水献于本部。洁净已。然用三白食。谓酥乳酪调和为食。食亦为三品。若作上品法用上品供养。若作中品用中品供养。第三品法用第三供养。虽云三品并须上味。用献曼拏罗内贤圣。若有此会诸母鬼罗刹娑部多必舍左。随其勾召自十方来者。并须平等与其祭食。勿得令其有所不足。献食器用亦各不同。若献曼拏罗中八如来及尊那等。即各先献如拇指大一金莲华。然用铜钵满盛酪蜜等及诸食。奉献佛菩萨已。然用新瓦器盛祭食与彼十方来者必舍左等。其祭食者用酒肉及鱼。或用全鱼为祭。所献圣贤及必舍左等。并须身心专注虔至供养。圣贤欢喜所求成就如是作已。行人即入观想。想自己鼻尖上有物。得现前已。专注不散成坚固慈。令出入息微细。端坐低头自顾已足。即想心中现一日轮。想日轮中有开敷莲华诸宝所成于莲华中有尊那菩萨。身作金色著洁白衣种种装严。又想菩萨于五分身中出大光明。又想菩萨于九流门亦出光明。其光炽盛照耀一切。作观成已收光而起。复以香华及阏伽等。奉上贤圣已恭敬作礼。</p>
  <p>复次行人画像及作曼拏罗。安布贤圣位种种所作。皆禀阿阇梨指教。一一不得违逆。于此仪轨皆悉记忆无令差谬。弟子即依教如仪安布贤圣。备办香华及种种之具。供养贤圣已。阿阇梨以帛覆弟子面。令弟子捧华抛于曼拏罗上。认华所著处尊像。永为拥护自身之主。此后常诵此贤圣本明求其加护。如是抛华认本尊已。弟子即以钵器盛满五宝。奉上阿阇梨用伸劳谢。弟子于阿阇梨。此后奉重过父千倍。乃至以曼拏罗所供养物及诸宝贝。施一切沙门。此后于具德之人及诸尊长。常加敬重。亦不得于曼拏罗所用诸物。乃至火及酥酪等而生轻慢。亦不得足踏莲华。阿阇梨如是诫约弟子已。弟子礼谢。此后弟子所欲作法。依仪修习无不成就。</p>
  <h2>护摩法分第五</h2>
  <p>复次行人。若欲修习尊那护摩法者。当于尊那菩萨及曼拏罗贤圣。作大供养。先备惹帝华摩梨华。及种种名华与妙香等。而为供养。然后随意依法作其护摩。而是行人欲得所求一切成就者。先于护摩炉中烧吉木柴。然复用白檀龙脑及别妙香。合和酥乳以青莲华揾。烧诵大明作护摩者。即得如愿。大明曰。</p>
  <p>曩莫飒钵多(二合引)喃(引一)三藐讫三(二合)没驮俱胝(引)喃(引二)唵(引)左隶(引三)祖隶(引四)尊祢(引五)</p>
  <p>若为息灾。用阿没罗树叶揾酥乳。同烧作护摩者。即得如愿。</p>
  <p>若为增益当用阿说他木。或钵逻舍木乌讷么啰木。如是等木为柴。揾酥蜜酪同烧作护摩者。即得如愿。大明曰。</p>
  <p>唵(引)左隶(引一)祖隶(引二)尊祢(引三)唵(引)癹吒(半音四)</p>
  <p>若为发遣设咄噜者。用凶木为柴。揾油烧火。复用誐哩陀婆炼拏一阿庾多。诵大明作护摩者。即得如愿大明曰。</p>
  <p>吽(引)癹吒(半音)左隶(引一)祖隶(引二)癹吒(半音三)尊祢(引四)吽(引)癹吒(半音引五)</p>
  <p>若为破坏设咄噜及禁其心者。烧左祖攞木柴。以血和芥子油。用[宁*页]摩木树叶及尾螺木针。一阿庾多。诵前发遣大明。作护摩即得如意。</p>
  <p>复次欲一切成就者。先须受其灌顶。然后发坚固心。常持尊那菩萨。后作法者皆得成就。</p>
  <h2>持诵法分第六之一</h2>
  <p>复次行人欲于尊那法中修习持诵者。即须先受三昧然结曼拏罗。方可起首持诵。当持诵时。行人于每日平旦时。先用大力明王大明。加持拇指七遍。拥护身已。或往便痢亦加持顶及两臂心喉五处已。即入触。大力明王大明曰。</p>
  <p>啰怛曩(二合)嚩日啰(二合)曩底(一)唵(引)骨噜(二合)达曩吽(引)弱(二)</p>
  <p>入触已用净土及瞿摩夷作净。复诵甘露军茶利大明七遍加持土。洗身分并脐轮下。及用洗下衣已。又更洗手方得清净。取土诵大明曰。</p>
  <p>唵(引)儞佉曩(一)嚩苏达娑嚩(二合引)贺(引二)</p>
  <p>取得土已。安于净处。或用作净。即捻少许土洗手及洗足。即诵作净大明曰。</p>
  <p>曩莫三满多(一)没驮(引)喃(引二)唵(引)秫提(引三)哩讷(二合)输达曩(引)野娑嚩(二合引)贺(引四)</p>
  <p>诵此净大明已。作拳竖立拇指即诵甘露军茶利大明加持身五处。甘露军茶利大明曰。</p>
  <p>曩莫啰怛曩(二合)怛啰(二合)夜(引)野(一)曩莫室赞(二合)拏(二)摩贺(引)骨噜(二合)驮(引)野(三)唵(引)虎卢(四)虎卢(五)底瑟吒(二合六)底瑟吒(二合七)满驮(八)满驮(九)贺曩(十)贺曩(十一)阿蜜哩(二合)帝(引)吽(引)癹吒(半音)娑嚩(二合引)贺(引十二)</p>
  <p>诵此明已。复诵三昧大明三遍或七遍。三昧大明曰。</p>
  <p>曩莫萨哩嚩(二合)没驮(一)冒地萨埵(引)喃(二)阿(引)尾啰喏(三)阿(引)尾啰喏(四)摩贺(引)嚩日哩(二合)舍多(五)舍(引)多(六)娑(引)啰帝(引七)娑(引)啰帝(引八)怛啰(二合)曳(九)怛啰(二合)曳(十)尾达摩儞(十一)三婆惹儞(十二)贺啰摩底(十三)悉驮(引)屹哩(二合引十四)怛啰(二合)吒(半音)娑嚩(二合引)贺(引十五)</p>
  <p>诵此明已取水一合。用前甘露军茶利大明加持已。自灌其顶及净其手用水之时。复诵本部大明七遍。大明曰。</p>
  <p>唵(引)卒纥哩(二合引一)</p>
  <p>诵明作净已。复作拳以拇指安心。诵心大明曰。</p>
  <p>唵(引)尊癹吒(半音一)</p>
  <p>诵心明已。复诵甲胄大明。拥护自身五处。甲胄大明曰。</p>
  <p>唵尊满驮(一)</p>
  <p>诵此明已。复诵甘露军茶利大明加持水。七掬洒净及遣魔障。复诵土甲胄大明。加持身五处以为甲胄。如得金刚手菩萨亲自拥护无异。土甲胄大明曰。</p>
  <p>曩莫三满多(一)没驮(引)喃(引二)唵(引)部(引)入嚩(二合引)攞吽(引三)</p>
  <p>诵此明已。复诵如来部心明加持水。三掬献于三宝。如来部心大明曰。</p>
  <p>曩莫三满多(一)没驮(引)喃(引二)喏曩喏俱(三)</p>
  <p>诵此明已。复诵佛眼大明加持水。三掬用灌自顶。佛眼大明曰。</p>
  <p>曩莫萨哩嚩(二合一)怛他(引)誐帝(引)毗药(二合二)唵(引)噜噜娑普(二合)噜(三)入嚩(二合)攞底瑟吒(二合四)悉驮路左儞(引五)萨哩嚩(二合)哩他(二合引)娑达儞(六)娑嚩(二合引)贺(引七)</p>
  <p>复诵甘露军茶利心大明加持水。三掬用灌顶。即成沐浴心。大明曰。</p>
  <p>唵(引)阿蜜哩(二合)帝(引)吽。</p>
  <p>复诵前净大明。如前护身已。复诵前心大明二十一遍。加持水用洒净及遣魔障。然后随意沐浴。所用拭巾亦濯令清净。又洗二手作洁净已。却入道场近于贤圣。行人所著衣。亦用甘露军茶利大明加持。又用常受衣。大明加持三遍。或七遍已如常受用。加持衣大明曰。</p>
  <p>曩莫三满多(一)没驮喃(引二)唵(引)[口*洛]乞叉(二合三)萨哩嚩(二合)怛他(引)誐多(四)阿地瑟胝(二合)多(引)野唧嚩啰娑嚩(二合引)贺(引五)</p>
  <p>行人如是种种洁净已。方再入贤圣道场。于贤圣前发志诚心。合掌恭敬乃至作礼。然以五净水洒吉祥草作座而坐。后用涂二手。依仪结印拥护自身。即先结诸部三昧印。</p>
  <p>佛部三昧印。以二手相并复合掌。次以二头指安中指侧第三节成印。结此印随印诵佛部三昧大明曰。</p>
  <p>唵(引)怛他(引)誐睹(引)讷婆(二合)嚩(引)野娑嚩(二合引)贺(引一)</p>
  <p>次结莲华部三昧印。先以二手作合掌。复散二手。却以三中指相合。如莲华相成印。随印诵莲华部三昧大明曰。</p>
  <p>唵(引)钵讷谟(二合引)讷婆(二合)嚩(引)野娑嚩(二合引)贺(引一)</p>
  <p>次结金刚部三昧印。以二手背相合。二拇指二小指相捻。直竖余指成印。随印诵金刚部三昧大明曰。</p>
  <p>唵(引)嚩日噜(二合引)讷婆(二合)嚩(引)野娑嚩(二合引)贺(引二)</p>
  <p>诵此明已。复结甘露军茶利印。以二手平仰。二小指颠倒相交。二无名指与二中指。屈入掌。二头指如金刚相。二拇指如针成印。诵安于顶上。随印前甘露军茶利大明作自拥护。</p>
</body></html>