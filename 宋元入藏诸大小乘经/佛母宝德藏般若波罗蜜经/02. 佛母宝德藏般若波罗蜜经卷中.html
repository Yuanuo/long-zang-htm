<!DOCTYPE html>
<html>
<head>
  <meta charset="utf-8"/>
  <meta name="author" content="法贤/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛母宝德藏般若波罗蜜经卷中</title>
</head>
<body>
  <h1 class="head">佛母宝德藏般若波罗蜜经卷中</h1>
  <h2>现世品第十二</h2>
  <p class="l-js-7c">如母爱子子疾病　　当令父母心忧恼</p>
  <p class="l-js-7c">十方诸佛般若生　　般若摄受亦复尔</p>
  <p class="l-js-7c">过现未来三世佛　　遍十方界亦复然</p>
  <p class="l-js-7c">皆从佛母般若生　　众生心行无不摄</p>
  <p class="l-js-7c">如是世间诸如来　　乃至缘觉及罗汉</p>
  <p class="l-js-7c">迨及般若波罗蜜　　皆一味法离分别</p>
  <p class="l-js-7c">过现大智诸菩萨　　各各住此法空行</p>
  <p class="l-js-7c">彼诸菩萨如实已　　是故如来名作佛</p>
  <p class="l-js-7c">般若园林华果盛　　佛依止故甚适悦</p>
  <p class="l-js-7c">十力诸根等净众　　乃至声闻众围绕</p>
  <p class="l-js-7c">般若波罗蜜高山　　十力诸佛而依止</p>
  <p class="l-js-7c">三涂众生悉救度　　度已不起众生相</p>
  <p class="l-js-7c">师子依山而大吼　　诸兽闻已皆恐惧</p>
  <p class="l-js-7c">人师子依般若吼　　外道邪魔悉惊怖</p>
  <p class="l-js-7c">如日千光住虚空　　普照大地诸相现</p>
  <p class="l-js-7c">法王住般若亦然　　说度爱河之妙法</p>
  <p class="l-js-7c">色无相以受无相　　乃至想行亦复然</p>
  <p class="l-js-7c">识亦如是五法同　　是法无相佛佛说</p>
  <p class="l-js-7c">起虚空见众生相　　虚空无相不可得</p>
  <p class="l-js-7c">佛说法法非相应　　不说非有非无相</p>
  <h2>不思议品第十三</h2>
  <p class="l-js-7c">若如是见一切法　　一切我见悉皆舍</p>
  <p class="l-js-7c">佛行法及声闻等　　皆从般若而成就</p>
  <p class="l-js-7c">如王不行于国邑　　所有王务而自办</p>
  <p class="l-js-7c">菩萨离相依般若　　自然获佛功德法</p>
  <h2>譬喻品第十四</h2>
  <p class="l-js-7c">若菩萨发坚固心　　修行最上般若行</p>
  <p class="l-js-7c">超过声闻缘觉地　　速能证得佛菩提</p>
  <p class="l-js-7c">如人欲渡于大海　　所乘船舫忽破坏</p>
  <p class="l-js-7c">不依草木命不全　　若得依附达彼岸</p>
  <p class="l-js-7c">若人不发坚信心　　依于般若求解脱</p>
  <p class="l-js-7c">溺轮回海无出期　　处生老死常苦恼</p>
  <p class="l-js-7c">若有信心持般若　　解有无性见真如</p>
  <p class="l-js-7c">是人获福智有财　　速证最上佛菩提</p>
  <p class="l-js-7c">如人担水用坏器　　知不坚牢速破坏</p>
  <p class="l-js-7c">若用坚牢器盛水　　而无破坏无忧怖</p>
  <p class="l-js-7c">不见具信诸菩萨　　远般若行求退堕</p>
  <p class="l-js-7c">能发信心持般若　　证大菩提超二地</p>
  <p class="l-js-7c">未有商人欲入海　　不造坚固大船舫</p>
  <p class="l-js-7c">依坚固船无怖畏　　获多珍宝到彼岸</p>
  <p class="l-js-7c">信心菩萨亦如是　　离般若行远菩提</p>
  <p class="l-js-7c">若修最上大智行　　当得无上菩提果</p>
  <p class="l-js-7c">如百岁人复病患　　是人不能自行立</p>
  <p class="l-js-7c">若得左右扶侍者　　随意行往无所怖</p>
  <p class="l-js-7c">菩萨般若力微劣　　往菩提岸不能到</p>
  <p class="l-js-7c">兼行最上方便行　　得佛菩提无挂碍</p>
  <h2>天品第十五</h2>
  <p class="l-js-7c">所有菩萨住初地　　发信心行般若行</p>
  <p class="l-js-7c">为求无上菩提故　　亲近善友及智者</p>
  <p class="l-js-7c">大智功德云何获　　当从般若波罗蜜</p>
  <p class="l-js-7c">如是一切诸佛法　　功德皆从善友得</p>
  <p class="l-js-7c">修行六度般若行　　一一回施于菩提</p>
  <p class="l-js-7c">佛蕴非有不可求　　勿为初地如是说</p>
  <p class="l-js-7c">菩萨修行功德海　　救度世间无度者</p>
  <p class="l-js-7c">求菩提意离颠倒　　说最上法如电光</p>
  <p class="l-js-7c">发于最上菩提心　　不求名称不嗔恚</p>
  <p class="l-js-7c">离蕴识界及三乘　　不退不动不可取</p>
  <p class="l-js-7c">于如是法得无碍　　达甚深理离妄想</p>
  <p class="l-js-7c">闻般若信及化他　　知此菩萨住不退</p>
  <p class="l-js-7c">彼甚深法佛难知　　无有人得不可得</p>
  <p class="l-js-7c">为利益故证菩提　　此非初心众生知</p>
  <p class="l-js-7c">众生愚痴复盲冥　　乐住世间求境界</p>
  <p class="l-js-7c">法无所住无取得　　从无所住生世间</p>
  <h2>如实品第十六</h2>
  <p class="l-js-7c">东方虚空界无边　　南西北方亦如是</p>
  <p class="l-js-7c">乃至上下及四维　　无种种相无分别</p>
  <p class="l-js-7c">过去未来及现在　　一切佛法及声闻</p>
  <p class="l-js-7c">一切如实不可得　　不可得故无分别</p>
  <p class="l-js-7c">菩萨乐求如是法　　应行方便般若行</p>
  <p class="l-js-7c">离种种相即菩提　　菩萨离此无由证</p>
  <p class="l-js-7c">如鸟能飞百由旬　　折翅翼故飞无半</p>
  <p class="l-js-7c">忉利天及阎浮人　　忘失般若故自坠</p>
  <p class="l-js-7c">难修前五波罗蜜　　经多俱胝那由劫</p>
  <p class="l-js-7c">复以广大愿资持　　离方便坠声闻位</p>
  <p class="l-js-7c">乐行佛智心平等　　犹如父母观一切</p>
  <p class="l-js-7c">当行利益及慈悲　　常宣善软妙言教</p>
  <h2>不退地祥瑞品第十七</h2>
  <p>此品摄普遍光明佛地。</p>
  <p class="l-js-7c">时须菩提瞻仰问　　不退菩萨何殊胜</p>
  <p class="l-js-7c">离言声相云何说　　愿佛说彼功德藏</p>
  <p class="l-js-7c">不住沙门婆罗门　　及行十善离三涂</p>
  <p class="l-js-7c">大智离于种种相　　如山谷响声相应</p>
  <p class="l-js-7c">若欲法无碍行化　　一向善说诸言教</p>
  <p class="l-js-7c">行住坐卧四威仪　　一念观心悉通达</p>
  <p class="l-js-7c">三业清净如白衣　　不为利养故乐法</p>
  <p class="l-js-7c">降魔境界及化他　　观四禅定而不住</p>
  <p class="l-js-7c">不求名誉无嗔恚　　乃至在家尘不染</p>
  <p class="l-js-7c">或为富贵及脱命　　不染纤毫之欲尘</p>
  <p class="l-js-7c">本来寂静无所有　　更互相相业所缘</p>
  <p class="l-js-7c">若求清净不退时　　当行最上般若行</p>
  <p class="l-js-7c">求正遍知心柔顺　　不求二地离边地</p>
  <p class="l-js-7c">为法舍命如须弥　　是名不退之菩萨</p>
  <h2>空品第十八</h2>
  <p class="l-js-7c">色受想行识甚深　　本来寂静而无相</p>
  <p class="l-js-7c">如海之深杖莫测　　得般若蕴亦如是</p>
  <p class="l-js-7c">菩萨知此甚深法　　住真如乘不可染</p>
  <p class="l-js-7c">六尘十二界体空　　无蕴宁有所得福</p>
  <p class="l-js-7c">如人思彼染欲境　　心著女色如目见</p>
  <p class="l-js-7c">乃至日日心所行　　菩萨思觉亦如是</p>
  <p class="l-js-7c">若多俱胝劫布施　　罗汉缘觉持戒者</p>
  <p class="l-js-7c">不如说行般若法　　百千万分不及一</p>
  <p class="l-js-7c">若菩萨观般若理　　安住说法而无相</p>
  <p class="l-js-7c">回施一切证菩提　　彼三界师无有等</p>
  <p class="l-js-7c">所说成就而无相　　非空非实不可得</p>
  <p class="l-js-7c">若如是行名觉智　　得受成就义无边</p>
  <p class="l-js-7c">于一念知一切法　　信佛所说及他说</p>
  <p class="l-js-7c">演说俱胝那由劫　　法界不增亦不减</p>
  <p class="l-js-7c">此得名佛波罗蜜　　菩萨于中而说法</p>
  <p class="l-js-7c">如名施已心不著　　亦不言证无上觉</p>
  <h2>昂誐天姊品第十九</h2>
  <p class="l-js-7c">譬如灯光从众缘　　假以膏油芯火等</p>
  <p class="l-js-7c">光非芯火及膏油　　非火非芯光不有</p>
  <p class="l-js-7c">或有菩萨初发心　　不求无上菩提果</p>
  <p class="l-js-7c">岂唯不得证菩提　　亦复不得寂静故</p>
  <p class="l-js-7c">从种生树及华果　　无种华果悉皆无</p>
  <p class="l-js-7c">发心不为佛菩提　　修行终远菩提果</p>
  <p class="l-js-7c">从种子生麦谷等　　彼果非有亦非无</p>
  <p class="l-js-7c">佛菩提果亦如幻　　离彼有性及无性</p>
  <p class="l-js-7c">譬如涓滴水细微　　渐次必能盈大器</p>
  <p class="l-js-7c">初心为求无上果　　久修白法终能证</p>
  <p class="l-js-7c">行空无相无愿行　　不求寂静无行相</p>
  <p class="l-js-7c">亦如船师善济渡　　不著两岸非中流</p>
  <p class="l-js-7c">菩萨修行无所著　　乃得受佛菩提记</p>
  <p class="l-js-7c">若了菩提非所有　　此即是行佛般若</p>
  <p class="l-js-7c">譬如疾疫饥馑道　　菩萨中行无怖畏</p>
  <p class="l-js-7c">小人知已悉往来　　得无苦恼如微尘</p>
  <h2>善解方便品第二十</h2>
  <p class="l-js-7c">菩萨奉行佛般若　　了知本来蕴不生</p>
  <p class="l-js-7c">佛法众生界悉空　　以空三昧起悲智</p>
  <p class="l-js-7c">如人有德力最胜　　善解一切幻化法</p>
  <p class="l-js-7c">乃至器仗及工巧　　而能一向为世间</p>
  <p class="l-js-7c">彼人父母妻及子　　游行远路多冤中</p>
  <p class="l-js-7c">是人勇猛众所知　　安乐还家无怖畏</p>
  <p class="l-js-7c">大智菩萨为众生　　安住第一三摩地</p>
  <p class="l-js-7c">降伏四魔离二乘　　亦复不求佛菩提</p>
  <p class="l-js-7c">譬如虚空无所有　　风水火地皆依住</p>
  <p class="l-js-7c">世间众生得快乐　　虚空无意住非住</p>
  <p class="l-js-7c">菩萨住空亦如是　　现于世间种种相</p>
  <p class="l-js-7c">以众生智及愿力　　非彼寂静非空故</p>
  <p class="l-js-7c">若菩萨行大智时　　住空寂静三摩地</p>
  <p class="l-js-7c">此中不见一切相　　亦复不见彼非相</p>
  <p class="l-js-7c">菩萨行此解脱门　　非求寂静非行相</p>
  <p class="l-js-7c">如鸟飞空而往来　　非住虚空非住地</p>
  <p class="l-js-7c">亦如有人习射法　　习之不住经多岁</p>
  <p class="l-js-7c">射法久习得尽妙　　一一箭发无不中</p>
  <p class="l-js-7c">最上般若行亦尔　　修习智慧及方便</p>
  <p class="l-js-7c">直至众善悉圆满　　方获最上神通力</p>
  <p class="l-js-7c">若苾刍证神通力　　现神变化住虚空</p>
  <p class="l-js-7c">行住坐卧四威仪　　经俱胝劫不退倦</p>
  <p class="l-js-7c">住空菩萨亦如是　　修无相行到彼岸</p>
  <p class="l-js-7c">行种种行现世间　　经俱胝劫不退倦</p>
  <p class="l-js-7c">如人经险遇大风　　二手持盖心专注</p>
  <p class="l-js-7c">是人怖险不能行　　直至无风乃前进</p>
  <p class="l-js-7c">大智菩萨住大悲　　智慧方便为二手</p>
  <p class="l-js-7c">执空无相愿法盖　　见法不住于寂静</p>
  <p class="l-js-7c">如人求宝往宝洲　　获宝安隐而还家</p>
  <p class="l-js-7c">是人心足而快乐　　岂有眷属心苦恼</p>
  <p class="l-js-7c">诣空宝洲亦如是　　获得根力禅定宝</p>
  <p class="l-js-7c">菩萨不住欢喜心　　令诸众生离苦恼</p>
  <p class="l-js-7c">商人为利悉所经　　聚落国城诸里巷</p>
  <p class="l-js-7c">虽达宝所亦非住　　大智善道而复还</p>
  <p class="l-js-7c">大智菩萨悉了知　　声闻缘觉解脱智</p>
  <p class="l-js-7c">乃至佛智亦非住　　何况行彼有为道</p>
  <p class="l-js-7c">大智菩萨为世间　　住空无相愿三昧</p>
  <p class="l-js-7c">若得寂静无所著　　乃可得知于无为</p>
  <p class="l-js-7c">譬如人生人未识　　称其名故众乃知</p>
  <p class="l-js-7c">菩萨若行解脱门　　于解脱门众知识</p>
  <p class="l-js-7c">菩萨闻彼甚深法　　而于诸根悉照明</p>
  <p class="l-js-7c">住空无相无愿法　　无退无思无授记</p>
  <p class="l-js-7c">观于三界如梦幻　　不求声闻缘觉地</p>
  <p class="l-js-7c">如佛说法为世间　　名不退地应授记</p>
  <p class="l-js-7c">知诸众生堕三涂　　发愿刹那灭恶道</p>
  <p class="l-js-7c">以真实力灭火蕴　　名不退地应授记</p>
  <p class="l-js-7c">诸恶宿曜及鬼神　　作种种疫恼世间</p>
  <p class="l-js-7c">真实愿力悉灭除　　无我能作应授记</p>
  <h2>魔业品第二十一</h2>
  <p class="l-js-7c">我得授记非能所　　是实愿力得增长</p>
  <p class="l-js-7c">若见授记及能所　　是名执著及少智</p>
  <p class="l-js-7c">菩萨有执魔即知　　现亲友相来娆恼</p>
  <p class="l-js-7c">或作父母七代人　　言汝名此佛可证</p>
  <p class="l-js-7c">魔所现作无数相　　皆云愍汝作利乐</p>
  <p class="l-js-7c">菩萨闻已有所忻　　是名少智魔所著</p>
  <p class="l-js-7c">或住城隍及聚落　　山林旷野寂静处</p>
  <p class="l-js-7c">自称己德毁他人　　应知少智为魔作</p>
  <p class="l-js-7c">虽住城隍聚落中　　不求声闻缘觉证</p>
  <p class="l-js-7c">此心为度众生故　　我说是名为菩萨</p>
  <p class="l-js-7c">五百由旬山险深　　共诸恶兽多年住</p>
  <p class="l-js-7c">若见逼迫著我慢　　若无分别知菩萨</p>
  <p class="l-js-7c">菩萨住彼为世间　　得力解脱三摩地</p>
  <p class="l-js-7c">彼著山野寂静行　　此亦知彼魔所作</p>
  <p class="l-js-7c">虽住城隍及山野　　乐佛菩提离二乘</p>
  <p class="l-js-7c">修如是行利世间　　一念如秤名菩萨</p>
  <h2>善友品第二十二</h2>
  <p class="l-js-7c">有大智者依师学　　速疾得证无上觉</p>
  <p class="l-js-7c">亦如良医除众患　　学从善友心无疑</p>
  <p class="l-js-7c">菩萨行佛菩提行　　依彼善友波罗蜜</p>
  <p class="l-js-7c">此最上地能调伏　　为二种事证菩提</p>
  <p class="l-js-7c">过去未来十方佛　　行此正道无异路</p>
  <p class="l-js-7c">行佛菩提最上行　　说波罗蜜如电光</p>
  <p class="l-js-7c">如彼般若空无相　　知诸法相亦如是</p>
  <p class="l-js-7c">了知一切法皆空　　此即名行佛般若</p>
  <p class="l-js-7c">系著色欲及饮食　　常在轮回不休息</p>
  <p class="l-js-7c">此愚迷人所见倒　　于不实法生实想</p>
  <p class="l-js-7c">譬如得食疑有毒　　以虚妄见而不食</p>
  <p class="l-js-7c">愚人妄心生我想　　以我想故有生死</p>
  <p class="l-js-7c">亦如恒说诸烦恼　　于诸烦恼不著相</p>
  <p class="l-js-7c">烦恼清净俱无有　　如是菩萨知般若</p>
  <p class="l-js-7c">如阎浮提诸众生　　皆发无上菩提心</p>
  <p class="l-js-7c">多千俱胝劫布施　　回施一切证菩提</p>
  <p class="l-js-7c">若复有人于一日　　奉行最上般若行</p>
  <p class="l-js-7c">千俱胝施不及一　　行般若功无为故</p>
  <p class="l-js-7c">菩萨大悲行般若　　度众生故不起想</p>
  <p class="l-js-7c">恒行乞食于国城　　是得一切名大智</p>
  <p class="l-js-7c">菩萨欲度于人天　　乃至三涂极苦众</p>
  <p class="l-js-7c">皆令速到于彼岸　　昼夜勤行于般若</p>
  <p class="l-js-7c">如人欲求无价宝　　必过大海诸险难</p>
  <p class="l-js-7c">无心忽尔而获得　　忧恼皆除喜无量</p>
  <p class="l-js-7c">求菩提宝亦如是　　勤行般若诸功德</p>
  <p class="l-js-7c">得无取舍无上宝　　菩萨速证于菩提</p>
</body></html>