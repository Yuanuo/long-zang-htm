<!DOCTYPE html>
<html>
<head>
  <meta charset="utf-8"/>
  <meta name="author" content="施护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>十二缘生祥瑞经卷下</title>
</head>
<body>
  <h1 class="head">十二缘生祥瑞经卷下</h1>
  <p>注云。有支顺转。积日逆流。黑白月余。如经广说。</p>
  <p>尔时众会。无量人天白世尊言。乌鸟鸣吟。时来不定。如何了知。愿佛演说。</p>
  <p>尔时世尊告诸大众。若复有人。于十二支。审谛观察。了知忧喜。若无明支日。乌鸣于右。妻女见喜。乌鸣在左。行人必来。</p>
  <p>于行支日。右鸣安吉。左鸣获财。</p>
  <p>于识支日。右鸣所望必得遂意。左鸣所望皆不成就。</p>
  <p>于名色支。右鸣得财左鸣囹圄。</p>
  <p>于六入支。右鸣惊怖左鸣诤讼。</p>
  <p>于触支日。右鸣惊怖。左鸣家人至。</p>
  <p>于受支日右鸣称意。左鸣获信。散失财物。</p>
  <p>于爱支日。右鸣安乐。左获善信。</p>
  <p>于取支日。右鸣苦辛。左获安吉。</p>
  <p>于有支日。右鸣人问。左鸣安吉。于生支日。右鸣所求和合遂意。左鸣得信。财物破散。</p>
  <p>于老死支。右鸣无患。左鸣破坏。财物少许。尔时世尊告众会言。若复有人。于无明支。乌鸣北方。必获来信。</p>
  <p>于行支日。乌鸣北方。有喜事获。</p>
  <p>于识支日。鸣北安吉谐和遂意。</p>
  <p>于名色支。北方鸣时。闻悦意事。</p>
  <p>于六入支。乌鸣北方。获路远事。财宝去遥。必非和合。</p>
  <p>于触支日。乌鸣北方。有诤讼起。</p>
  <p>受支日鸣北方安吉。</p>
  <p>爱支北鸣。远离系缚。</p>
  <p>取支北鸣。卒事获信。</p>
  <p>有支北鸣。衣物必获。</p>
  <p>生支北鸣。人来问事。</p>
  <p>老死北鸣。一切安吉。</p>
  <p>时诸大众白世尊言。心齶上眴。云何了知。</p>
  <p>尔时世尊告大众曰。若复有人。于十二支。忆念不忘。悉皆了达若无明支。</p>
  <p>[卤*咢]上眴动。大圣者至。</p>
  <p>行支日眴。家长安和。</p>
  <p>识支齶眴。圣者必来。</p>
  <p>名色支眴。多获财物。</p>
  <p>六入支眴。心起烦恼。</p>
  <p>触支齶眴。适意庆快。</p>
  <p>受支日眴有惊怖事。</p>
  <p>爱支日眴。增长家财。</p>
  <p>取支日眴。中一人夭。</p>
  <p>有支日眴。圣者来至。</p>
  <p>生支日眴。盗贼必至。</p>
  <p>老死支眴。家内和合。</p>
  <p>若复有人。观十二支。了知忧喜。于无明支。心上眴动。诤讼烦恼。</p>
  <p>行支日眴。获于财物。</p>
  <p>识支心眴。有惊怖事。</p>
  <p>名色心眴。父母欢喜。</p>
  <p>六入支眴。于所求事。和合现前。</p>
  <p>触支心眴。父母惊怖。</p>
  <p>受支心眴。南行禳之。乃可宜吉。</p>
  <p>爱支心眴。获大忧恼。</p>
  <p>取支心眴。有恶人至。</p>
  <p>有支心眴。有忧悲事。</p>
  <p>生支心眴。必大怖畏。</p>
  <p>老死支日心上眴动。老者必卒。</p>
  <p>尔时大众复白佛言。此十二支。有此祥瑞。于日用事。未能了知。复云何行。唯愿宣说。</p>
  <p>尔时世尊告大众言。若复有人。于无明支及。行支日。聚会筵设。修饰田宅。问事见贵。洗头等吉。澡浴作衣。宜勿用之。</p>
  <p>于行支日。求事听法。习学弧矢。收伏冤贼。澡浴亲贵。皆宜善用。洗头有患。作衣退败。慎勿用之。</p>
  <p>于识支日。王受灌顶。伏冤收军。修营聚落。州府舍宅。成就皆吉。洗发咽项。造衣宜用。澡浴惊怖。切宜慎之。</p>
  <p>若名色支。诸所作事。及常住事。剃除发爪。财物收藏。皆善宜用。洗头色变。澡浴惊怖。若作衣时。获喜速破。</p>
  <p>六入支日。王受灌顶。修治聚落。圆满成就。他人勿拜。迁动新宅。财物远离。收护获罪。若澡浴时。父母惊怖。若洗头时。名称无怖。</p>
  <p>于触支日。作善不成。恶事害人。罪犯速成于取支日。一切所为。父母惊怖。澡浴作衣。爱人非久。必有血光。作衣未浴。宜勿著之。</p>
  <p>于受支日。所求事喜。交易布施。修治精舍。吉庆宜用。洗头惊怖。获不遂意。若作衣时。所希非难。宜对友人著之前吉。</p>
  <p>于爱支日。资具珍宝。宜收护吉。轻微急速行用大忧。洗头发败。作衣满足。</p>
  <p>于取支日。小儿剃发。所为轻事。皆宜用之。师度弟子。剃除髭发。服药和合。送客嫁娶。吉庆富贵。澡浴获财。作衣逢喜。</p>
  <p>于有支日。结识交友。及一切事。诤讼远离。洗头勿用。作衣澡浴。皆宜吉庆。</p>
  <p>于生支日。修饰舍宅。及鞍马库藏。见贵臣主。皆吉宜用。澡浴远行。亦宜用之。及洗头喜。作衣非久。宜当日著。</p>
  <p>老死支日。所起恶事。富者财散作于利益及论义事。远离诸非。洗头速获。饮食多美。澡浴心恼。作衣长久。</p>
  <p>于是众会白世尊言。足眴地动。乌吟犬吠。油火鼠伤。善恶未了。愿为演说。</p>
  <p>尔时世尊告大众言。若复有人。于十二支。忆念审察。当知善恶。所以者何。于无明支日。足眴有喜。</p>
  <p>于行支日。足眴主事不吉勿用。</p>
  <p>识支名色。此日诤论。</p>
  <p>六入支日。足眴人卒。</p>
  <p>触受爱支。此三足眴。诤论事起。</p>
  <p>于取支日。足眴人卒。</p>
  <p>于有支日。足眴获衣。</p>
  <p>生支足眴。贼难病怖。</p>
  <p>老死支日。若足眴时。获悲恼事。</p>
  <p>复次。观察十二有支。于无明支日。足眴动时有劫盗至家犬吠时人来问远。衣烧无事。若鼠啮衣。危难来至。若有乌鸣。家人来问。衣油污时。人卒获信。若地动时。王恩普降。</p>
  <p>于行支日。足眴动时宜出行吉。若犬吠时。有少王事。若有乌鸣。善信必至。及见血光。衣烧获喜鼠啮衣时。获大富贵。衣油污时。财物多获若地动时。饥馑劫杀。外国来侵。于识支日。足眴动时。有非人至。有犬吠时有贼盗至。及获财物。有乌鸣吟。诤讼事起。若衣烧时。而有所得。若鼠咬衣。财失却得。油污衣时。父母惊怖。有地动时。二王吞并。名色支日。足眴获财。不求自至。犬吠人卒。若乌鸣吟。有爱人至。衣鼠伤时。财失却来。衣烧有喜。衣若油污。大人思念。有地动时。有冤贼起。除剪国静。</p>
  <p>六入支日。若足眴时。友人远至。家长安吉。犬吠诤讼。乌鸣人来。作和合事。鼠伤衣服。有人水没而卒。若衣烧损。诤讼获财。衣若油污。有惊怖事。有地动时。老者卒矣。</p>
  <p>于触支日。若足眴时。喜事得闻。家犬吠时。盗贼来至。乌鸣惊怖。衣鼠损时。获于财物。衣火伤时。表于人卒。衣油污时。获眷属喜。地动诤论。</p>
  <p>于受支日。足眴动时。出行宜吉。家犬吠时。有圣者至。衣鼠伤时。必得见主。衣火伤时。有少事起。油污衣时。得不可意。有地动时。远信必至。</p>
  <p>于爱支日。足眴获财。犬非时吠。必有嗔讼。若乌鸣吟。闻于子信。鼠伤衣时。必有人卒。火伤衣时。得于财物。衣油污时。有吉庆事。有地动时。冤贼必起。及有使命。从东而来。</p>
  <p>于取支日。足眴获罪。人卒有信。犬非时吠。有诤讼事。乌鸣吟时。有眷属卒。衣鼠伤时。有饥馑至。衣火损时。必有所获。衣油污时。散失财物。有地动时。即外处来侵。于有支日。足眴动时。贼来闻信。犬吠非时。土地不宁。若乌鸣吟。必获于财。衣鼠伤时。家贼必至。衣火损时。获美饮食。衣油有喜。地动丰熟。</p>
  <p>于生支日。足眴动时。远乘速至。犬非时吠。有喜悦事。乌鸣吟时。无事安和。鼠伤衣服。广得财物。火损衣时。什物增长。衣油污时。有喜必来。若地动时。有军兵至。老死支日。足眴动时。诤论事虚。犬吠非时。友人远至。乌鸣吟时。有诤讼事。衣鼠损时。财物散失。火伤衣时。有囹圄难。衣油点染。诤论事至。有地动时。难处东方。</p>
  <p>尔时世尊复告大众。若复有人。于此缘生十二有支。思念不忘。必能了远忧喜等事。若无明支日。宜获财物。</p>
  <p>于行支日。收舍财物。</p>
  <p>于识支日。宜学艺能。</p>
  <p>名色支日。为眷属吉。</p>
  <p>六入支日。结识事吉。</p>
  <p>若触支日。宜破冤事。</p>
  <p>于受支日。宜嫁娶事。</p>
  <p>于爱支日。奉王命事行禁非法。</p>
  <p>于取支日。宜知上事。</p>
  <p>老死支日。起非法业。正行勿用。</p>
  <p>时诸大众白世尊言。此十二支。于卜问时。云何行之。</p>
  <p>尔时世尊告众会言。若复有人。于无明支日。欲求卜问。获于财物。鞍马皆吉。眷属聚会。不永勿用。</p>
  <p>于行支日。宜卜问事。出行食饮。思子念友。说法皆吉。</p>
  <p>于识支日。若卜问时。事勿动喜。结识知友。不起烦恼。事说成就。灾难息除。名色支日。若卜问时。有怖烦恼。事散遍普。骨肉离别。</p>
  <p>六入支日。行卜问时。获财礼事。及妻室悦。女男分贵。</p>
  <p>于触支日。卜问有诤。贼怖忧恼。非理患难。眷属不和。</p>
  <p>于受支日。求卜问事。多获财宝。饮食衣物。妻室悦意。庄严具足。</p>
  <p>于爱支日。求卜问事。心思构画。虚妄所求。皆非成就。</p>
  <p>于取支日。求卜问事。见者欢喜。称赞护持。座兼所乘。财获多喜。</p>
  <p>于有支日。求卜问事。获怖王法。破坏忧恼。骨肉离散。</p>
  <p>于生支日。求卜问事。获大财物。一切谐和。圆满成就。朋友欢喜。珍重称赞。于老死支。求卜问事。虚妄善恶。破坏星散。无有精华。事虚大忧。贪嗔数起。</p>
  <p>尔时世尊。说是法已。告诸大众。若复有人。审谛观察十二缘生。了达善恶忧喜得失应画转轮图写分明。谓从无明。乃至老死。月日分位。次第罗列。鼠牛虎兔龙蛇马羊猴鸡犬豕。十二相状。本形轮转。次第为人解说。时诸大众。闻佛所说。踊跃欢喜。信受奉行。</p>
</body></html>