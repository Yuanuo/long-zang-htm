<!DOCTYPE html>
<html>
<head>
  <meta charset="utf-8"/>
  <meta name="author" content="法天/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>妙臂菩萨所问经卷第二</title>
</head>
<body>
  <h1 class="head">妙臂菩萨所问经卷第二</h1>
  <h2>说金刚杵频那夜迦分第四之二</h2>
  <p>复次行人于持诵时。及供养时乃至护摩时。若不依法及阙仪则。彼作障者而得其便。又复行人心不决定。而有疑惑。谓此真言而可诵邪。谓彼真言而可诵邪。若作是念。彼作障者即得其便。又复行人谈说世俗闲事。至于农田货易之类。于自修行无有义利。彼作障者而得其便。彼频那夜迦入行人身。步步相随伺求其短。作诸障难令法不成。譬如人行沿彼河岸。身在岸上影落水中。寸步相随不相弃舍。彼作障者入行人身。不相弃舍亦复如是。或有频那夜迦。于澡浴时得便入身。或有频那夜迦。于念诵时得便入身。或有于睡眠时得便入身。或有于献香花时得便入身。或有于护摩时得便入身。譬如日光照于火珠。以因缘故而得火生。彼频那夜迦在行人身。因得其短令行人心乱。遂起贪嗔无明之火。若频那夜迦于澡浴时。伺得其短入行人身。遂令行人起种种过患。忽觉饥渴思念饮食。或起懈怠懒惰之念。或耽眠睡或起嗔恚等事。若频那夜迦于献涂香时。伺得其短入行人身。遂令行人起诸过患。或思乡国生缘之处。或起懈怠之念。或起欲想分别妙境。若频那夜迦于烧香时伺得其短。破地而出入行人身。遂令行人起诸过患。或生嫉妒或发嗔恚。或起邪见或思邪淫等事。若频那夜迦于献灯时。伺得其短入行人身。遂令行人而发心病。心闷痛苦以至损心。若频那夜迦于献花时。伺得其短入行人身。遂令行人起诸过患。或身壮热或肢节疼痛。或与助伴相诤以至离散。若频那夜迦于念诵时。伺得其短入行人身。遂令行人起诸过患。或得病恼身体疼痛。或患腹肚下痢无恒。又复诸频那夜迦悉入身中。遂令行人起种种过患。魔既炽盛心遂迷惑。不辩东西见诸异相。或似念诵语不分明。或无事缘行往不定。或心不决便起邪见。或说无有生天亦无得罪。或言无有修行定无圣力。虚念真言妄受辛苦。无善无恶无因无果。乱言绮语种种无恒。或手折草木或弄土块。或睡时咬齿或妄起欲想。于彼女人而生爱乐。彼之女人不乐行人。或复彼乐自心不顺。竟其夜分不能睡眠。或复睡著即得恶梦。乃见舍哩努(二合)攞及师子狼狗所趁。或见驼驴猪豕猫儿野干之类。又见鹫鸟鹭鸶及獯狐等飞怪之禽。又复梦见裸形外道。以干湿骨而为庄严。或梦短小恶相之人。或梦身体白癞之人。或梦赤髭丑貌之人。或梦髑髅骨聚枯井枯池。或梦破坏屋舍人所舍弃。或梦恶人手持枪剑及诸器仗欲来侵害。若于梦中见如是事。即定知彼等诸频那夜迦而作障难。持诵行人即作甘露军拏利忿怒明王法。及念真言以为护身。使如上频那夜迦诸魔障等。悉皆解脱不能侵恼。若有常持此真言者。一切魔障无由得便。</p>
  <p>复次持诵行人。欲作法解除魔障求解脱者。先请清净有威德阿阇梨。可就山中或是池侧或林树下。或是聚落空闲之舍。或是清净四衢之道。得是处已。然用五色粉作曼拏罗。五色者即黄青赤白黑等。其曼拏罗量方四肘作四门。中作坑方二肘于坑内布吉祥草。于坑外四面。分布安置真言主明王座位。又于八方粉作本方天神。以四宝瓶或用四新瓦瓶代之。其瓦瓶不得用黑色。及太焦太生者。瓶内盛五谷五宝及香水令满。兼以赤莲花及杂树花枝等插于瓶内。复以五色线缠瓶项。安于四方为灌顶用。安置已。然可请召诸明王等。以上妙香花饮食及供具等而供养之。复以酒肉芦卜蔬果之类。供养八方天神。及诸作障频那夜迦等。然后彼著障人。于坛中坑内面东而坐。其阿阇梨取四方瓶。诵甘露军拏利忿怒明王真言百遍。加持彼瓶诵数满已。及依法作诸法事。然后以此瓶水灌著障人顶。彼著障人即得解脱。此曼拏罗非独解脱魔障。亦能灭一切罪增无量福。若能依法修持。无不获得果验者。</p>
  <h2>分别悉地相分第五</h2>
  <p>尔时彼持诵行人。被诸魔障种种恼乱欲令退心者。既知是魔。即须作法而为除解。得除解已。身心安静无恼无垢。譬如明月得云退散。离于障闭朗然天际。住于空中照耀无碍。彼之行人持诵修行。获离魔障亦复如是。又复持诵不获成就者。譬如种子因地因时。风雨不愆溉润无失。乃可生芽以至成熟。若或种子不以其时不植于地。使彼芽茎无由得生何况枝叶及果实耶。持诵行人若不依法又不清净。于诸供养曾无虔洁。于其所诵真言文字或有阙剩。至於呼吸讹略不正。是以种种悉地而不现前。不获成就亦复如是。又如兴云降其雨泽。随众生福而有多少。随持诵人所施功勤。获得成就亦复如是。若是行人获其胜地兼依法则。至于所制亦无误犯。黑业消灭白业渐增。持诵所求即趣成就。若其如是一一无失。于诸成就得获无疑。</p>
  <p>复次行人于持诵之中有所阙犯。或是间断本诵别持真言。或将所诵真言授非同志。致其所诵虽满无成。便应复更虔心倍前专注。每日三时如法供养。洁净内外不失仪则。更诵一洛叉遍得数满已。便可作护摩法而为供养。当以大麦或用稻花。或以脂麻或白芥子或是莲花。随用一物以酥相和数足四千。或七千或八千乃至十千。又以忧昙钵罗木菩提树木。白赤阿哩迦木龙树木。无忧树木吉祥木。尔虞噜驮檐没罗木。佉儞啰舍弥木钵罗叉木。阿波末里誐末度木阎浮木。以如上木随取一木为柴。当使湿润者若干枯虫窍。或烧残者并不得用。其柴粗细如指。长十二指截已。以酥蜜酪揾两头。与稻花或脂麻芥子等。随取一物同烧作护摩。满上数已。前所阙犯还得清净。然后方可更求真言悉地得无障难。</p>
  <p>复次行人所持真言明主。或有余部而相禁缚。或截断或破坏。使其所求不得成就。即作本尊形像置本部尊足下。面相对诵诸部忿怒大威真言。复以酥蜜酪灌沐本尊。日日三时如是十日。彼诸禁缚自然解脱。</p>
  <p>复次行人于所持真言。所修行法自审无阙。所求悉地由不成者。必于其法有所亏阙。然非自知定得境界。但加精进日夜不懈者。本尊自然来于梦中说其障因。感应可期如海潮限。其实诸部真言明主。定不相破必无禁缚。譬如二人而作密友约其一言。自今已去勿往某舍。亦复与彼不交言话。而彼友人以相重故。终不往彼及与言话。持诵之法亦复如是。是故行人不得以真言明而相破坏。亦复不应互相禁缚。乃至护摩作非善业。又复行人不应于真言曼拏罗加减传授。亦复不得以此法彼法而相回换。亦复不应无故打缚有情。不应护摩损彼肢体。乃至致死害于有情。亦复不应摧灭鬼族及治罚龙类。亦复不应于一切鬼神星宿。妄作禁缚等事。亦复不应咒法。医治婴孩之病而妨大事。</p>
  <p>复次持明天及持明诸宗。所说得成就义具法不同。或说当具十法乃得悉地。所谓行人助伴所成就物精勤处所胜地时节本尊真言财力。具此十法悉地乃成。又余宗说具三种法悉地得成。所谓真言行人助伴。又一宗说四法得成。所谓精勤好日好时并及处所。又一宗说五法乃成。所谓本尊真言处所财力所成就物。又一宗说当具十法。又一宗说当具八法。乃至或说五法四法三法二法。各于本宗而说定量。唯佛教本宗我金刚族。当具二法悉地乃成。一者行人。二者真言。一行人者。具足戒德正勤精进。不于他人所有名利而生贪嫉。于己财物。乃至身命无所吝惜。二真言者。以所持诵本部真言之时。当令文句满足声相分明。所有欲求成就之法。皆悉具足不得阙少。又须得诸佛菩萨先所居处。得是处已如法持诵。决定获得意愿满足。成是二法定得悉地。复次行人持诵之法。喻若师子为饥所逼捉象而食。必先奋迅全施力势。或捉羊鹿小兽之类。所展力势与象皆同。行人持诵求彼成就上中下事。必须精勤勇猛如师子王。无有二相亦复如是。</p>
  <p>持诵行人于持诵时。若住城隍阛阓之处。当有蚤虱蚊虻[口*(一/巾)]啮身体。又或见闻女人装严衣服环钏璎珞种种之声。若住深山大林即有寒热无恒。或发病苦逼恼身心。又复或有猛恶之兽。欲来害人使起惊怖。若住海岸即见风鼓海水作大波涛。恶声恐人令生怕怖。若住江河陂池之侧。即有蛇虫毒蠚害人之类。持诵行人若在如是之处欲持诵者。必先了知如是之事皆为魔难。若遇是事当须可忍。勿使心缘而有散乱。或可别求胜处以进功行。不得因逢此境而生退屈。便须更发坚固勇猛之意。若或退心恐起邪念。邪念若起当被恶魔而得其便。智者方便与有情乐。勿令一切有情之类。因斯获罪当受苦果。</p>
  <p>复次持诵之者。不得太急亦勿迟缓。使声和畅勿高勿默。又不得心缘异境。及与人杂语令诵间断。又于真言文句勿使阙失。文句阙失。义理乖违。悉地难成因斯所致。喻如路人背行求进。离此过失速得灵验又如川流昼夜不息。持诵行人亦复如是。日夜不间功德增长。如彼江河流奔大海。又复行人或是心触染境。便起著想遂成懈怠。觉是魔事速须回心。当瞑两目作于观想。或缘真言文句或观本尊。系束其心令不散乱。后逢此境心若不动。此之行人得观行成就。</p>
  <p>又持诵行人欲求悉地。要在摄心定住一境。心若调伏身自安住。身既无挠心转快乐。身心一如名得三昧。持诵行人得斯定念。过现之罪悉皆消灭。得罪灭已身心转净。所作事业成就无疑。佛佛所言一切诸法心为根本。心不清净。当感贫穷丑陋之果。或堕地狱畜生。若心清净当得生天。及生人中受于快乐。乃至远离地水火风生老病死。无常无我败坏之乐。后得解脱寂灭涅槃之乐。又复诸法从心所生。非自然有亦非时节。非自在天生非无因缘。但缘无明轮回生死。四大和合假名为色。色非有我我非有色。色无我所我无色所。如是四蕴毕竟皆空。色如聚沫受如浮泡。想及行识如焰幻等。若能于法得如是见。名为正见。若起异见名为邪见。</p>
  <p>复次持诵行人。所持真言若得数足。争知所修近于悉地。若于睡时必得好梦。若是梦见自身得幢幡宝盖。引入上妙宫殿。或登楼阁或上高山或升大树。又或梦骑师子白象白马白牛。或犀牛黄牛舍里努罗等。又或梦闻空中作大雷声。又或梦中得人欢喜授与馨香花鬘鲜洁衣服。或得水生果子或五色莲花。或得佛像或得佛设利罗。或得大乘经典。或见自身处大会中。与佛菩萨同坐而食。又或见自身入于塔寺或入僧房。或见如来处于宝座。为天龙八部说法。自入会中亦坐听法。或见辟支佛说十二因缘法。或见声闻僧说四果证法。或见菩萨说六波罗蜜法。或见诸天说天上快乐。或见优婆塞说厌离家法。或见优婆夷说厌女人法。或见国王或见净行婆罗门。或见殊异丈夫。或见端严女人。或见大富长者。或见苦行仙人。或见持明诸仙。或见妙持诵人。或见自身吞纳日月。或见身渡大海及江河泉池。或即饮如上水都尽无余。或见头上火出。或见入大火聚。又复梦见大车满中载物。有牛及犊而共牵驾。或梦得白拂。或得革屣。或得刀剑或得妙扇。或得金宝[王*车]璖真珠璎珞。又复或见己之父母。或见端正童女众宝严身。乃至或得上妙饮食。若或得此如上吉祥好梦。应须策勤精进欢喜勇猛。何以故应知或于一月半月。或一日或一刹那间。必定获得广大悉地。</p>
  <h2>知近悉地分第六</h2>
  <p>复次行人自审持诵有力倍生爱乐。于其染境心不攀缘。于诸违犯罪不生起。自无寒热饥渴苦恼等事。至于蚊虻飞虫乃至毒蛇血食之类皆不能害。又复饿鬼毗舍左羯吒布单曩等。皆亦不敢侵近行人之影。行人所有言教一一信受。又复倍觉聪明智慧。善解文字书疏言义。唯乐一切善法策勤精进。又复得见地中宝藏如无障隔。身体无病尘垢不染。身出香气一切爱乐。见者闻者悉皆欢喜。又复无诸乐欲女人来相媚惑。以其身心清净。得闻空中诸天言语。或得见彼天身。乃至得见阿修罗乾闼婆夜叉之类。持诵行人。若得如是吉祥相现便应喜庆。自知已近真言悉地。便须备办成就法事。</p>
  <p>复次行人欲起首悉地。先须具持八戒。四日或三日或二昼夜。仍须断食方求悉地。</p>
  <p>尔时妙臂菩萨。闻金刚手菩萨如是言已。须臾默然。即白金刚手菩萨言。菩萨先言不由断食而得清净。云何今日言令断食。又如佛言人之吃食由如膏车。车或不膏难以前进其事云何。时金刚手菩萨。以如雷音作如是言。我今不为令心净故而有是说。但为有情身本非净禀于精血。为骨为髓为肉为皮。头发身毛面目耳鼻。脂肪脾胃涎沫唾洟。乃至大小便利九漏交流。如是身分种种垢秽。皆依地水火风流转变化。若求悉地先当清净。不欲于成就时。令彼大小便利而有流出。故说断食而求清净。非为妨道说如是事。如是清净身得安乐。于成就时免其薰污。</p>
  <p>又复行人于此之时。忽生烦恼而有贪欲。便须以慧作其观想。乃谓此身不净所成。复假食味以为资持。若作如是想时。前所起念当时消灭。乃至于身命财全无吝惜。譬如夜分无量黑暗。日光出时一切都尽亦复如是。行者若是修持到此。应当自知悉地不远。复次如是知已。于白月八日或十四日或十五日。取净土及新净衢摩夷相和涂地。次用香涂地洁净。作贤圣位清净讫。以彼贤圣皆面东坐。以香花灯涂饮食等次第奉献。先献佛次献大金刚族本部明主。次献所持真言主。如是次第佛及菩萨乃至明主。一一供养赞叹已。复更发起大菩提心大慈悲心。为度一切生老病死苦恼众生。作是念已。复更转读摩贺三摩惹经及吉祥伽陀。如来秘密大智灯经。及转最上法轮经。如是经等或遍转读或随读一经。然后结八方界地界及虚空界等。彼界如世人住处外墙用遮其恶。结界防魔亦复如是。当令恶心作障天魔阿修罗。乃至一切鬼神等皆不得近。兼复念被甲真言用护自身。我先已说种种曼拏罗法。当以五色粉随作一曼拏罗。作已先随意作一护八方神。彼神能摧诸作障难者。又于曼拏罗四维。画金刚杵三股叉等。然后诵献师子座明咒茅座。安曼拏罗中心以所成就物。先用三菩提叶盛。后用四菩提叶覆盖安于座上。然用咒咒香水洒之以除魔障。然自坐左边诵相应真言。须臾间复用香水洒净。然后复以相应法护摩一千遍。专心诵持不得间断。直至三种相现是为得法成就。三种相者所谓热相烟相焰相。若得热相者当得世间一切爱重。若得烟相者当得隐身。若得焰相者当得变成微妙之身成持明仙。飞行虚空寿命长远。得悉地相如人至死。冷触入身周遍其体。又如中阴至于胎藏孕者自觉。又如世间诸有香气。人忽闻者香虽可得无有形影。又如火珠照以日光。日光入故火遂流出。诸有行人悉地入身亦复如是。前所成就是外诸物像。或是内心求成就者别有所表。彼持诵行人专注不间。必感灵验得悉地者。或见所供养像而得振动。或得像面毫光照耀。或得像身振动。或得空中降花。或时无云降微细雨。或降妙香或感地动。或闻天鼓自然之音。或见天人阿修罗等住虚空中。或闻诸天人等言语之音。或闻种种大庄严具璎珞环钏之响。或见灯焰增长明净金色。或其油尽灯焰转炽。或闻空中有声令说所求之愿。或觉身毛一切皆竖。或现如是相已。定审所求悉地成就。当以上妙净器盛满生花。及磨诸香水并著五宝。和合作阏伽水。[跳-兆+长]跪奉献本尊及诵真言。乃至以妙伽陀而伸赞叹。当发欢喜正信之心。精进不懈礼拜供养。如是作已。将所求事一一言说。圣心不间有求必应。得如愿已一心专注。而于本尊信乐赞叹。再以阏伽奉献供养。更念本尊真言。又念诸部发遣真言。当依仪轨诵真言已。礼拜请诸贤圣各还本位。</p>
  <h2>说成就分第七</h2>
  <p>复次行人专注持诵精勤不懈。虽得如愿所作成就。但一切时恒须用意。何以故缘彼一切极恶鬼神以恶业故。于诸行人不欲成就。若其成就彼真言力威德及处。或百由旬或千由旬。诸魔鬼神不敢侵近。彼作是念此之行人今世后世。而于我所无饶益故。由是行人常须在意。譬如有人被甲乘象。复持弓箭及诸器仗上大战阵。彼诸怨敌见此威猛。退散远避无敢当者。持诵行人若常持诵于法无阙。乃至戒律无少违犯。戒喻于甲真言喻弓箭。勇猛如乘象。若具如是。恶魔鬼神不敢侵近亦复如是。</p>
  <p>复次行人求吠多拏成就者。于尸陀林中求不坏者。其尸仍须身分具足全丈夫相。又不得用背伛挛躄痤陋之者。亦复不用极肥极瘦诸不圆满。乃至无上中品相人尸皆不堪用。若是选得具上品相者最为第一。又复不得用因患气患疟。及患痢病及患恶疮。乃至因被水中陆地蛇虫所蠚。行毒遍身吐沫死者。如是之类皆不堪用。若是选得尸已。便须令助伴人执棒守护。尽日直至夜分。或只就尸林或别求空舍。或独树下或四衢道。或泉池侧或宝山中。若得如是上胜之地。彼吠多拏必能速疾可得成就。如上胜地随求一处可爱乐地。其地如仪得清净已。复以净土及衢摩夷。相和涂地地清净已。用青赤白黑及黄五色上妙之粉。作三昧曼拏罗。其曼拏罗种种名字我已先说。于诸曼拏罗中随作一种曼拏罗。于曼拏罗中排四贤瓶。瓶中。添水各各令满。或用苦水。然求随时蔓花。或种种异花插于瓶内。于曼拏罗如是作已。令彼助伴发勇猛心不得怖畏。先与尸净发。复用贤瓶水沐浴令净。然后用油涂摩。涂讫又用上好白衣装裹。如是毕已。然于所作曼拏罗中。铺吉祥草散种种花。令彼助伴同舁此尸安曼拏罗中。或头东或头北如法安置。后以涂香烧香名花花鬘。乃至酒肉种种之食而为供养。如不能广办但随力分亦得。然取与此曼拏罗相应之族。本部真言而为咒诵。又复于此本族真言明主。当起信心精虔奉重。依于仪轨专注持诵以求成就。复有一切潜行作障部多及龙必里多等。行人复以供养物等。先散四方四维乃至上下。施彼作障部多及龙必里多等。及先诵真言而自拥护并护助伴。令彼障等不能侵近。然后持诵以求成就。于持诵时若是尸立现诸恶相。即知是魔种种作障之类。行人审知是已。取白芥子和灰。诵佛顶王真言掷彼尸面。以真言大威力故。诸作障者驰散四方。障魔去已尸卧如初。若是尸立无诸恶相。即知是真言功力。所求成就决定无疑。若得如是便须自心决定。凡是行人先所求愿。而于此时一一皆说。或求示于伏藏。或求入修罗窟取圣药。或欲乘剑或求眼药。及降鬼神乃至求啰惹爱重。如是诸事并可成就。行人常时当须行最上行。用大真言力为自拥护。方得成就吠多拏法。何故如是。譬如猛兽虽猛少智。而被恶人之所伤害。行人若是不起上行不自拥护。当被诸恶魔障。而得其便亦复如是。</p>
</body></html>