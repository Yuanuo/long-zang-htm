<!DOCTYPE html>
<html>
<head>
  <meta charset="utf-8"/>
  <meta name="author" content="智吉祥/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说大乘智印经卷第二</title>
</head>
<body>
  <h1 class="head">佛说大乘智印经卷第二</h1>
  <p>尔时佛告舍利弗。诸佛如来若身若心所获功德。难修难证亦难悟入。何以故。舍利弗诸佛如来眼观诸色。是识不以色境而动。耳听诸声。是识不以声境而动。鼻嗅诸香。是识不以香境而动。舌尝诸味。是识不以味境而动。身取诸触。是识不以触境而动。所以者何。识智自在。不于外境妄计好丑起爱憎故。舍利弗。诸佛如来意缘诸法。胜智相应了知所观。无生非无生。是得最上无生。寂静非寂静。是得最上寂静。禅定非禅定。是得最上禅定。律仪非律仪。是得最上律仪。戏论非戏论。是离最上戏论。分别非分别。是离最上分别。断灭非断灭。是得最上断灭。舍利弗。诸佛如来凡有所说。离诸虚妄无不真实。义味充饶止息诤论。心相平等离诸异相不平等法。能令闻者除去恶欲。不生邪见离邪思惟。舍利弗。诸佛如来若于所证无去无来。不常不断。非空非有。离见离闻。无大小形。无方圆相。舍利弗。诸佛如来于能证道相性圆满智慧光明。远离异相及非异相。无诸拣择及非拣择。体若金刚无破坏故。用如虚空无取舍故。于胜善法无所爱著。于广大行亦无怖畏。心相空寂离论闻见。舍利弗。诸佛如来于所安住边际胜定。清净圆满。不厌阓闹不乐空寂。于一切时而常游戏。于法非法情器差别悉能了悟。无不如境定力坚固。纵遇恶缘不可破坏。舍利弗。诸佛如来。于诸世间尊贵富饶一切乐境。如梦如幻。如弃遗迹。不依辅相宰官大婆罗门而有所求。是故不为名闻利养之所系缚。舍利弗。诸佛如来或有所闻情非情声。不缘此故而生差别。无差别心亦复远离。舍利弗。诸佛如来于诸所缘决定境相不生胜解。非胜解心亦复远离。舍利弗。诸佛如来于诸时分。不计延促有尽无尽成坏差别。非差别心亦复远离。了知诸法无言无说离去来今。于心心所无有相应无不相应。思惟计念悉皆不生。无有此岸无有彼岸。于诸情器无上中下。深心坚固不可破坏。舍利弗。诸佛如来所有身相。无所动作离诸事业。怨憎违戾信向亲厚。以平等慈隐显不二。由昔因中离无边障修无边行。于诸众生施大悲智真实观察随其所宜具能饶益。令诸有情应自所求欢喜满足。故于所得身相智慧。唯自证知余无所解。于自身色无有齐限与虚空等。无有隐显周遍一切。胜功德力之所庄严。相好圆满无有缺减。于蕴处界中无在无不在。于诸有情所习事业。悉能弃舍。除方便智示现修作。内心清净外色清净。舍利弗。如上所说。皆是如来若身若心。胜善功德庄严之相。周遍平等。若以汝等分别之心。欲见如来胜定任持所有身相。是如来身不可得见。尔时舍利弗重白佛言。世尊。云何如来色身圆满得名无相。云何智印三摩地周遍平等。尔时世尊欲重宣此义。而说偈言。</p>
  <p class="l-js-5c">如来身心相　　由定智所生</p>
  <p class="l-js-5c">不假外境牵　　识相分别动</p>
  <p class="l-js-5c">意缘一切法　　与身无有异</p>
  <p class="l-js-5c">离是非差别　　所得为最上</p>
  <p class="l-js-5c">若以小智力　　欲见善逝身</p>
  <p class="l-js-5c">如月印晴空　　妄谓水中现</p>
  <p class="l-js-5c">身相本微妙　　复由胜定持</p>
  <p class="l-js-5c">离长短方圆　　无去来住立</p>
  <p class="l-js-5c">内心寂不动　　澄静若虚空</p>
  <p class="l-js-5c">息泯身心相　　自然无所有</p>
  <p class="l-js-5c">以无所有心　　不著香味触</p>
  <p class="l-js-5c">离诸蕴处界　　以此观如来</p>
  <p class="l-js-5c">如见水中月　　虽不得真实</p>
  <p class="l-js-5c">既离分别心　　是亦名为见</p>
  <p class="l-js-5c">如来智印门　　非我独能证</p>
  <p class="l-js-5c">若大心众生　　希求无厌倦</p>
  <p class="l-js-5c">得最上等持　　依此胜定力</p>
  <p class="l-js-5c">于佛智印门　　亦当无所得</p>
  <p class="l-js-5c">此经所生福　　无尽如虚空</p>
  <p class="l-js-5c">我以方便智　　少略而赞说</p>
  <p class="l-js-5c">十方诸佛土　　百千酤胝刹</p>
  <p class="l-js-5c">满中诸珍宝　　若人持供养</p>
  <p class="l-js-5c">时经无量劫　　不如闻是经</p>
  <p class="l-js-5c">书写或受持　　是人所得福</p>
  <p class="l-js-5c">比前行施者　　复倍河沙数</p>
  <p class="l-js-5c">若人行慈心　　饶益诸有情</p>
  <p class="l-js-5c">不如依此经　　悟佛三摩地</p>
  <p class="l-js-5c">若于众生界　　心常行忍辱</p>
  <p class="l-js-5c">不如弹指顷　　修习殊胜定</p>
  <p class="l-js-5c">其所生功德　　犹如须弥山</p>
  <p class="l-js-5c">将以对微尘　　大小莫为比</p>
  <p class="l-js-5c">若人行精进　　勇猛为诸善</p>
  <p class="l-js-5c">不如闻此经　　依教悟其理</p>
  <p class="l-js-5c">所获诸功德　　百千万亿分</p>
  <p class="l-js-5c">若以共较量　　比况不及一</p>
  <p class="l-js-5c">若人修禅定　　安住无量劫</p>
  <p class="l-js-5c">坐卧若经行　　周遍诸佛刹</p>
  <p class="l-js-5c">不如一时中　　闻此经功德</p>
  <p class="l-js-5c">若于尘沙劫　　能修习智慧</p>
  <p class="l-js-5c">断除烦恼缠　　名闻普周遍</p>
  <p class="l-js-5c">不如刹那时　　赞佛智印海</p>
  <p class="l-js-5c">如以大海水　　比较于一滴</p>
  <p class="l-js-5c">若欲观佛者　　须离诸名相</p>
  <p class="l-js-5c">了知诸法性　　非空亦非有</p>
  <p class="l-js-5c">若但了知空　　设如苏部底</p>
  <p class="l-js-5c">于佛智印门　　亦无所悟入</p>
  <p>尔时世尊说是偈已。告舍利弗。如我所说。如来智印三摩地法。若诸菩萨能于十方诸佛世界。为欲圆满无碍智慧。应当修学是三昧地。昼夜精进身心安住。而不散乱亦不懈废。舍利弗。如是菩萨摩诃萨。若欲愿见十方世界诸佛国土。一切如来悉皆能见。舍利弗。此三摩地。是菩萨摩诃萨。无量无边最胜法门甚深法眼。而于诸法得无障碍通达了知。无所忘失。是名如来最胜总持陀罗尼门。若诸菩萨心欲圆满一切说相。为欲成就无上菩提微妙体性。应当志心精勤修学。是三摩地智印法门。若诸菩萨随欲远离诸恶业行无诸障碍。成就最上清净之法。以智慧力摧伏怨魔。远离不善诸相平等。如如来智无诸染秽。诸业障尽清净无垢。安住如来究竟智地。能使诸恶一切魔怨。咸皆止息无所退动。觉智明了知彼一切诸众生等。种种分别爱乐境相。善不善业因果差别。了知一切诸众生等。意地微细烦恼结缚。善能知彼解诸有情一切缚法。应当修学如来所说方便最上胜三摩地智印法门。若诸菩萨欲令众生志乐坚固。心欲思惟求无上法。应当精勤修习如是三摩地门。自然成就无上胜法。若诸菩萨意欲宣说诸佛如来应诸有情种种根病对治等法。应当精勤修习如是三摩地门。自然于法分别演说无有障碍。若诸菩萨心欲于彼三乘圣法。分别晓悟真俗谛相甚深法义。应当精勤修习如是三摩地门。自然于法智慧明了不生闇钝。若诸菩萨欲于酤胝百千劫数。了悟生灭幻化不坚。能证诸法真实自性清净解脱。应当精勤修习如是胜三摩地。若诸菩萨欲于生灭十二因缘。无明为始发生业行招集苦报。贪染执著爱欲增盛。假有聚成生死病相。变易无常流转诸趣。于生灭因而自觉悟。应当精勤修习如是胜三摩地。若诸菩萨欲了一切杂类有情。起见造业报相差别。心识明昧正念颠倒异分有情。如实了知根性利钝。方便教示渐令悟入。真实正法住信行地。应当精勤修习如是胜三摩地。若诸菩萨意乐成就诸佛国土。清净业因纯善境界。身心寂静眷属调顺。远离嫉妒憍慢过失亲近恭敬。平等爱乐无怨憎想。应当精勤修习如是胜三摩地。若诸菩萨意欲发萌自身智慧胜妙光明。照曜自他生死黑暗愚痴重障。断三界惑灭诸苦报自在解脱。应当精勤修习如是胜三摩地。若诸菩萨欲知十方所有世界一切有情死此生彼寿命延促。所经长劫及以刹那生灭分限定由先业。招引势力所感如是。自类果报如实了知。前后决定寿命根本。应当精勤修习如是胜三摩地。若诸菩萨欲知声闻及辟支迦菩萨如来。从自因地所行妙行。于四圣谛断灭修证。十二因缘逆顺观察。寂然自觉微妙甚深。十到彼岸清净因行。各各获得究竟果报。应当精勤修习如是胜三摩地。若诸菩萨欲于一切语言音声角论辩捷应时詶对不疏不谬。方便善巧于诸世俗及以胜义。显示明了令人易解。不生疑惑印证决定。应当精勤修习如是胜三摩地。若诸菩萨意欲了知佛法正因。三乘善行方便随顺。根本差别有上中下。称性悟入菩萨因地。渐以熏修植诸善本得如来智。应当精勤修习如是胜三摩地。若诸菩萨意欲成就诸佛如来圆满觉智。不起分别现种种身。以平等慈任运摄受一切有情。令各生起欢喜爱乐。修学菩萨心地行愿。应当精勤修习如是胜三摩地。舍利弗。如我所说三摩地法。是为最胜。如摩尼珠。一切有情凡所乐欲。悉得如意无不满足。舍利弗。若诸菩萨摩诃萨等。得此如来三摩地法。一切所须诸法圣财及微妙行。悉得如意行愿圆满。是故应当精勤修学。尔时世尊欲重宣此义。而说偈言。</p>
  <p class="l-js-5c">如来所有智　　最上更无等</p>
  <p class="l-js-5c">随性相差别　　一切皆能证</p>
  <p class="l-js-5c">平等智光明　　普照诸缚著</p>
  <p class="l-js-5c">能入智慧门　　得无量自在</p>
  <p class="l-js-5c">智相及智性　　能印证诸法</p>
  <p class="l-js-5c">分别诸善恶　　及世俗胜义</p>
  <p class="l-js-5c">晓了如是法　　智慧无有尽</p>
  <p class="l-js-5c">譬如大明日　　光照于三界</p>
  <p class="l-js-5c">普于诸幽暗　　一切皆破坏</p>
  <p class="l-js-5c">成就平等法　　是真实圣智</p>
  <p class="l-js-5c">一切三摩地　　皆从智印出</p>
  <p class="l-js-5c">名为诸佛种　　亦名大摩尼</p>
  <p class="l-js-5c">利益诸有情　　亦如世间人</p>
  <p class="l-js-5c">有最胜珍宝　　财富无有尽</p>
  <p class="l-js-5c">济诸贫乏者　　皆令得充足</p>
  <p class="l-js-5c">法财施众生　　亦复无有尽</p>
  <p class="l-js-5c">神通及智慧　　最胜妙法门</p>
  <p class="l-js-5c">皆从三摩地　　智印宝所生</p>
  <p class="l-js-5c">譬如诸国土　　有大摩尼珠</p>
  <p class="l-js-5c">诸王皆爱乐　　臣佐普护持</p>
  <p class="l-js-5c">如是摩尼宝　　诸宝无有上</p>
  <p class="l-js-5c">我说智印宝　　殊胜最第一</p>
  <p class="l-js-5c">总持智光明　　破坏于诸见</p>
  <p class="l-js-5c">境界悉明了　　远离诸冥暗</p>
  <p class="l-js-5c">安住寂静心　　不分别好丑</p>
  <p class="l-js-5c">修清净智慧　　财法无穷尽</p>
  <p class="l-js-5c">贪染无所著　　无六十二见</p>
  <p class="l-js-5c">正念悉平等　　入甘露法门</p>
  <p class="l-js-5c">速得如来智　　成就相好身</p>
  <p class="l-js-5c">具足三十二　　得最胜菩提</p>
  <p class="l-js-5c">等一切佛觉　　妙智已圆明</p>
  <p class="l-js-5c">到菩提彼岸　　证涅槃自性</p>
  <p class="l-js-5c">具自他圆满　　功德悉成就</p>
  <p class="l-js-5c">无量无边际　　甚深微妙法</p>
  <p class="l-js-5c">总持陀罗尼　　解脱常寂静</p>
  <p class="l-js-5c">能具足十力　　又以大愿海</p>
  <p class="l-js-5c">布施波罗蜜　　持戒及忍辱</p>
  <p class="l-js-5c">精进与禅定　　智慧常坚固</p>
  <p class="l-js-5c">安住六度中　　长时无间断</p>
  <p class="l-js-5c">无有诸怖畏　　离烦恼苦业</p>
  <p class="l-js-5c">魔罗与眷属　　不能得其便</p>
  <p class="l-js-5c">能引导众生　　不舍于正法</p>
  <p class="l-js-5c">渐入如来家　　得游智印门</p>
  <p class="l-js-5c">能于贤劫中　　及十方世界</p>
  <p class="l-js-5c">一切诸佛会　　亲近皆随喜</p>
  <p class="l-js-5c">是名真佛子　　无有能破坏</p>
  <p class="l-js-5c">若有信解人　　能书写此经</p>
  <p class="l-js-5c">或读诵受持　　爱乐广流布</p>
  <p class="l-js-5c">长时无懈倦　　于义味明了</p>
  <p class="l-js-5c">当知如是经　　三世诸佛母</p>
  <p class="l-js-5c">出生智印宝　　如来功德藏</p>
</body></html>