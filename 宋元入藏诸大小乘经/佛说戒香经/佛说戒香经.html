<!DOCTYPE html>
<html>
<head>
  <meta charset="utf-8"/>
  <meta name="author" content="法贤/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说戒香经</title>
</head>
<body>
  <h1 class="head">佛说戒香经</h1>
  <p>如是我闻。一时佛在舍卫国祇树给孤独园。与大比丘众俱。尔时尊者阿难来诣佛所。到已头面礼足。合掌恭敬而白佛言。世尊。我有少疑欲当启问。唯愿世尊为我解说。我见世间有三种香。所谓根香花香子香。此三种香遍一切处。有风而闻。无风亦闻。其香云何。</p>
  <p>尔时世尊告尊者阿难。勿作是言。谓此三种之香。遍一切处有风而闻无风亦闻。此三种香有风无风遍一切处而非得闻。阿难。汝今欲闻普遍香者。应当谛听。为汝宣说。阿难白佛言。世尊。我今乐闻。唯愿宣说。</p>
  <p>佛告阿难。有风无风香遍十方者。世间若有近事男近事女。持佛净戒行诸善法。谓不杀不盗不淫不妄及不饮酒。是近事男近事女。如是戒香遍闻十方。而彼十方咸皆称赞。而作是言。于某城中有如是近事男女。持佛净戒行诸善法。谓不杀不盗不淫不妄及不饮酒等。具此戒法。是人获如是之香。有风无风遍闻十方。咸皆称赞而得爱敬。</p>
  <p>尔时世尊。而说颂曰。</p>
  <p class="l-js-7c">世间所有诸花果　　乃至沉檀龙麝香</p>
  <p class="l-js-7c">如是等香非遍闻　　唯闻戒香遍一切</p>
  <p class="l-js-7c">旃檀郁金与苏合　　优钵罗并摩隶花</p>
  <p class="l-js-7c">如是诸妙花香中　　唯有戒香而最上</p>
  <p class="l-js-7c">所有世间沉檀等　　其香微少非遍闻</p>
  <p class="l-js-7c">若人持佛净戒香　　诸天普闻皆爱敬</p>
  <p class="l-js-7c">如是具足清净戒　　乃至常行诸善法</p>
  <p class="l-js-7c">是人能解世间缚　　所有诸魔常远离</p>
  <p>尔时尊者阿难及比丘众。闻佛语已。欢喜信受。礼佛而退。</p>
</body></html>