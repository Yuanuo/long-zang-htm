<!DOCTYPE html>
<html>
<head>
  <meta charset="utf-8"/>
  <meta name="author" content="般若/唐"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>大乘本生心地观经卷第五</title>
</head>
<body>
  <h1 class="head">大乘本生心地观经卷第五</h1>
  <h2>无垢性品第四</h2>
  <p>尔时智光及诸长者既出家已。齐整法服五轮著地。礼如来足合掌恭敬。白佛言。世尊。我等从佛闻所未闻。在家所有种种过失。发菩提心厌离世间。剃除须发而作比丘。唯愿如来应正等觉。为我等类及诸众生。演说出家殊胜功德。令得闻者发清净心。乐远离行不断佛种。世尊大恩无缘慈悲。怜愍众生如罗睺罗。出家菩萨应云何住。云何修习无垢之业。云何调伏有漏之心。尔时世尊赞叹智光诸比丘等。善哉善哉。是真佛子。能为未来一切众生。问于如来如是大事。如是如是。如汝所说。如来世尊怜愍众生。平等无二犹如一子。汝今谛听善思念之。吾当为汝分别演说。出家菩萨应如是住。如是修行无垢之业。如是调伏有漏之心。唯然世尊。愿乐欲闻。尔时佛告智光比丘。出家菩萨住如是心常作是观。我得人身诸根具足。从何处没来生此间。我于三界中当生何界。于四大洲复生何处。六道之中受生何道。以何因缘得离父母妻子眷属。出家修道免八难身。庄严劫中过去千佛皆已涅槃。星宿劫中未来千佛未出于世。贤劫之中现在千佛。几佛如来出现于世。化缘将尽入般涅槃。几佛世尊未出于世。是诸众生根缘未熟。未闻正法。复于何时。当来弥勒。从兜率天下生人间现成佛道。于我身中有何善业。戒定慧学当有何德。过去诸佛皆已不遇。当来世尊得见不邪。我今现在诸凡夫地。三业烦恼何最为重。一生已来造何罪业。于何佛所曾种善根。我此身命能得几时。是日已过命随减少。犹如牵羊诣彼屠所。渐渐近死无所逃避。身坏命终生于何处。三恶道苦如何脱免。然我此身爱乐长养。念念衰老无时暂停。谁有智者爱乐此身。智光当知。出家菩萨常于昼夜如是观察。勿贪世间受五欲乐。精勤修习未尝暂舍。如去顶石如救头燃。心常忏悔过去先罪。安住如是四无垢性。一心修行十二头陀。调伏其心如旃陀罗。如是佛子是名出家。智光比丘。以何义故。说名真实修沙门行如旃陀罗。其旃陀罗每游行时。手执锡杖不敢当路。若人逼近振锡令闻。于大众中心行谦下不敢轻慢。被呵责时。心无怨恨未尝加报。骂辱鞭挞默然受之。何以故。自知下性不阶众流。以是因缘无嗔无报。智光当知。出家菩萨亦复如是。剃除须发形同婴儿。执持应器依他活命。身著袈裟如被甲胄。杖锡而行如持鉾槊。执智慧剑破烦恼贼。修婴儿行饶益一切。是故一切三毒利箭。不入真实沙门之身。出家菩萨以三观门修忍辱行名真出家。观诸众生是佛化身。观于自身为实愚夫。观诸有情作尊贵想。观于自身为僮仆想。又观众生作父母想。观自己身如男女想。出家菩萨常作是观。或被打骂终不加报。善巧方便调伏其心。智光比丘。汝等谛听。云何名为四无垢性。衣服卧具饮食汤药。如是四事随有所得。粗细称心远离贪求。是无垢性。诸比丘等。以何因缘。如是四行名无垢性。智光当知。诸佛如来三十七品菩提分法。皆从此生。佛法僧宝常不断绝。是故得名为四无垢性。尔时世尊。而说偈言。</p>
  <p>智光比丘汝谛听，　出家菩萨所应作，</p>
  <p>无缘大慈摄众生，　犹如一子皆平等，</p>
  <p>发菩提心求正觉，　应作三种成佛法，</p>
  <p>心常住四无垢性，　当修十二头陀行，</p>
  <p>下心犹如旃陀罗，　四威仪中作是念，</p>
  <p>十方无量诸菩萨，　刹那刹那趣圣道，</p>
  <p>彼既修证我亦尔，　如何流转三界中，</p>
  <p>恒居生死无量苦，　我今是身住何界，</p>
  <p>六道轮回处何道，　胎卵湿化受何生，</p>
  <p>身口意业于何修，　所造罪中何者重，</p>
  <p>三性之心何心多，　如是微细观察已，</p>
  <p>大慈大悲恒相续，　大喜大舍为先心，</p>
  <p>为有缘者说妙法，　昼夜修心不暂停，</p>
  <p>如去顶石救头燃，　念三观门常不离，</p>
  <p>观诸有情是佛身，　唯我独处于凡类，</p>
  <p>一切众生等尊贵，　我为僮仆居卑贱，</p>
  <p>世间众生同父母，　我如男女行孝养，</p>
  <p>被他打骂不嗔嫌，　勤修忍辱无怨嫉，</p>
  <p>四事供养心不著，　是则名为无垢性，</p>
  <p>三十七品菩提分，　及以如来果报身，</p>
  <p>如是殊胜无漏法，　四无垢性为根本，</p>
  <p>不放逸行常修习，　是名出家真佛子，</p>
  <p>菩提智种念念增，　无漏圣道皆成就，</p>
  <p>速得超于无量劫，　端坐华王法界中，</p>
  <p>福智二严皆圆满，　无边劫海利群生，</p>
  <p>由无垢性皆成就，　证获如来常住果</p>
  <p>复次智光比丘。出家菩萨于所著衣不应贪著。若细若粗随其所得。但于施者为生福田勿嫌粗恶。不得为衣广说法要。起诸方便与贪相应。世间凡夫为衣服故。非法贪求造不善业。堕于恶道经无量劫。不遇诸佛。不闻正法。受苦毕已复生人间。贫穷困苦。求不得苦昼夜逼迫。衣不蔽形。食不支命。如是众苦。皆由先世为衣服故多杀生命造种种罪。出家菩萨即不如是。随其所得不嫌粗恶。但怀惭愧以充法衣。得十胜利。一者能覆其身远离羞耻。具足惭愧修行善法。二者远离寒热及以蚊虻恶兽毒虫。安隐修道。三者亦现沙门出家相貌。见者欢喜远离邪心。四者袈裟即是人天宝幢之相。尊重敬礼得生梵天。五者著袈裟时生宝塔想。能灭众罪生诸福德。六者本制袈裟染令坏色。离五欲想不生贪爱。七者袈裟是佛净衣。永断烦恼作良田故。八者身著袈裟罪业消除。十善业道念念增长。九者袈裟犹如良田。能善增长菩萨道故。十者袈裟犹如甲胄。烦恼毒箭不能害故。智光当知。以是因缘。三世诸佛缘觉声闻。清净出家身著袈裟。三圣同坐解脱宝床。执智慧剑破烦恼魔。共入一味诸涅槃界。尔时世尊。而说偈言。</p>
  <p>智光比丘应善听，　大福田衣十胜利，</p>
  <p>世间衣服增欲染，　如来法服不如是，</p>
  <p>法服能遮世羞耻，　惭愧圆满生福田，</p>
  <p>远离寒暑及毒虫，　道心坚固得究竟，</p>
  <p>示现出家离贪欲，　断除五见正修持，</p>
  <p>瞻礼袈裟宝幢想，　恭敬生于梵王福，</p>
  <p>佛子披衣生塔想，　生福灭罪感人天，</p>
  <p>肃容致敬真沙门，　所为不染诸尘俗，</p>
  <p>诸佛称赞为良田，　利乐群生此为最，</p>
  <p>袈裟神力不思议，　能令修植菩提行，</p>
  <p>道芽增长如春苗，　菩提妙果类秋实，</p>
  <p>坚固金刚真甲胄，　烦恼毒箭不能害，</p>
  <p>我今略赞十胜利，　历劫广说无有边，</p>
  <p>若有龙身披一缕，　得脱金翅鸟王食，</p>
  <p>若人渡海持此衣，　不怖龙鱼诸鬼难，</p>
  <p>雷电霹雳天之怒，　披袈裟者无恐畏，</p>
  <p>白衣若能亲捧持，　一切恶鬼无能近，</p>
  <p>若能发心求出家，　厌离世间修佛道，</p>
  <p>十方魔宫皆振动，　是人速证法王身</p>
  <p>复次智光菩萨。出家佛子常行乞食。应舍身命不断是心。所以者何。一切有情皆依食住。是以乞食利益无穷。汝等当知。出家菩萨常行乞食有十胜利。云何为十。一者常行乞食以自活命。出入自由不属他故。二者行乞食时。先说妙法令起善心。然后自食。三者为不施人发大悲心。为说正法令起舍心而生胜福。四者依佛教行增长戒品。福德圆满智慧无穷。五者常行乞食。于七九慢自然消灭。众所恭敬是良福田。六者于乞食时。当得如来无见顶相。应受世间广大供养。七者汝等佛子随学此法。住持三宝饶益有情。八者于乞食时。不得为求食故起希望心。赞叹一切男子女人。九者行乞食时须依次第。不应分别贫富之家。十者常行乞食诸佛欢喜。得一切智最为良缘。智光菩萨。我为汝等略说如是十种利益。若广分别无量无边。汝等比丘及未来世。求佛道者应如是学。尔时世尊。而说偈言。</p>
  <p>智光菩萨汝谛听，　出家大士应离贪，</p>
  <p>当发出世修行心，　乞食头陀为根本，</p>
  <p>凡夫住于有漏食，　圣者悉依无漏食，</p>
  <p>有漏无漏诸圣凡，　一切无不依食住，</p>
  <p>我为汝等诸佛子，　开演出世二利行，</p>
  <p>三世如来所称赞，　乞食功德有十利，</p>
  <p>偏称此行最为胜，　出入自在无系缚，</p>
  <p>先令施主发初心，　令趣菩提然后食，</p>
  <p>为除悭贪说妙法，　能起大舍无量心，</p>
  <p>依大师教行乞食，　增长无量诸梵行，</p>
  <p>七九种慢自除灭，　为诸人天所尊敬，</p>
  <p>如来顶相不可见，　转妙法轮化十方，</p>
  <p>尽未来际传此法，　令不断绝三宝种，</p>
  <p>若为饮食起妄心，　不应赞叹诸男女，</p>
  <p>起大慈悲平等意，　不生分别贫与富，</p>
  <p>清净乞食佛所赞，　一切种智从此生，</p>
  <p>三世如来出于世，　为诸众生说四食，</p>
  <p>段触思识为其四，　皆是有漏世间食，</p>
  <p>唯有法喜禅悦食，　乃是圣贤所食者，</p>
  <p>汝等厌离世间味，　当求出世无漏食</p>
  <p>复次智光菩萨。出家佛子于诸医药不应贪著。若有病时。他煎药已所弃舍药。诃梨毗梨及阿摩勒。取是等药即应服之。乃至一生服所弃药。于诸药等常生知足。如是名为真实沙门。出家佛子恒服弃药。是人获得十种胜利。云何为十。一者为求药草不近他人。永息贪求安住正念。二者不净观门易得成就。出世之心能得坚固。三者于诸珍味恒不贪著。速证正智飧禅悦食。四者于诸世间一切财物。常能知足早得解脱。五者不近世间一切凡夫。亲近出世清净善友。六者由不嫌恶诸弃药等。于粗饮食亦得解脱。七者于所重药永不希望。一切世间无不尊故。八者速能调伏诸烦恼病。证得如来常住法身。九者永断三界一切烦恼。能疗众生身心重病。十者能顺佛教修菩萨行。福智圆满得大菩提。智光当知。我为汝等略说弃药十种胜利。如是妙行。去来现在出家菩萨皆共修学。汝等应当为诸众生演说流布无令断绝。即为如来广设供养。世间所有财敬供养所不能及。于菩萨行不复退转。速证无上正等菩提。尔时世尊重说偈言。</p>
  <p>智光比丘汝善听，　出家所服无垢药，</p>
  <p>菩萨妙行此为先，　众生有病如己病，</p>
  <p>以大悲恩救众苦，　复用慈心施安乐，</p>
  <p>最上妙药与他人，　前人所弃而自服，</p>
  <p>菩萨不择贵贱药，　但疗众病令安隐，</p>
  <p>取他所弃之余药，　饮服以充治所疾，</p>
  <p>取他弃药有十利，　三世如来共称赞，</p>
  <p>虽求医药不近他，　永息追求住正念，</p>
  <p>不净观门易成熟，　而能远作菩提因，</p>
  <p>不著甘味离诸贪，　当求法喜禅悦食，</p>
  <p>于世财宝能知足，　获得无漏七圣财，</p>
  <p>舍彼凡愚不共住，　亲近圣贤为良友，</p>
  <p>由是不嫌众弃药，　亦于饮食断贪求，</p>
  <p>珍膳妙药不希望，　世间所以咸尊重，</p>
  <p>能疗身心烦恼病，　悟得真如法性身，</p>
  <p>永断三界诸习气，　证得无上真解脱，</p>
  <p>能顺佛教趣菩提，　福智圆成报身果，</p>
  <p>汝等佛子皆修学，　当坐金刚真道场</p>
  <p>复次智光。出家菩萨远离喧闹。住阿兰若修摄其心。无量千岁以求佛道。三世如来离诸喧闹寂然闲居。万行增修证菩提果。缘觉声闻一切贤圣。证得圣果亦复如是。其阿兰若有十种德。能令证得三菩提果。云何名为十种胜德。一者为得自在住阿兰若。四威仪中不属他故。二者离我我所名阿兰若。于树下时无执著故。三者于卧具等无所爱著。由斯当卧四无畏床。四者阿兰若处三毒微薄。离贪嗔痴所缘境故。五者乐阿兰若修远离行。不求人天五欲乐故。六者能舍喧闹住闲寂处。修习佛道不惜躯命。七者爱乐寂静离世言词。弃舍凡愚无散乱故。八者世出世间一切事业易得成就。无障碍故。九者阿兰若处是三昧室。能得百千大三昧故。十者清净如空以为舍宅。心无障碍得大智故。智光当知。阿兰若处有如是等无量功德。以是因缘。出家佛子誓舍身命不离山林。若为听法供养病人师僧父母。出阿兰若入聚落中。宜速还归于兰若处。若有因缘未得归者。应作是想。今此聚落犹如山林。所得财物虚假如梦。若有所得不应贪著。如是佛子是摩诃萨。尔时世尊重说偈言。</p>
  <p>智光汝等善谛听，　无烦恼人所住处，</p>
  <p>远离喧闹处寂静，　此是神仙所居处，</p>
  <p>三世菩萨求菩提，　于兰若中成正觉，</p>
  <p>缘觉声闻诸圣众，　亦于此处证菩提，</p>
  <p>住阿兰若获十利，　能令证得三乘果，</p>
  <p>自在游行如师子，　四威仪中无系缚，</p>
  <p>山林树下圣所乐，　无我我所名兰若，</p>
  <p>衣服卧具无系著，　坐四无畏师子座，</p>
  <p>离诸烦恼名兰若，　一切贪爱无所著，</p>
  <p>常居物外厌尘劳，　不乐世间五欲乐，</p>
  <p>远离愦闹寂静者，　弃舍身命求佛道，</p>
  <p>能住寂静无人声，　于诸散乱心不起，</p>
  <p>世出世间诸善业，　心无障碍皆成就，</p>
  <p>由是兰若为根本，　能生百千诸三昧，</p>
  <p>以大空寂为虚室，　行者身心无障碍，</p>
  <p>具足如是十胜利，　是故众圣常居止，</p>
  <p>智光汝等诸佛子，　若欲速成一切智，</p>
  <p>乃至梦中莫舍离，　阿兰若处菩提道，</p>
  <p>我灭度后发心者，　而能住于兰若处，</p>
  <p>不久当坐宝华王，　证得法身常乐果</p>
  <p>尔时世尊说是法时。无量百千初发心者。于无上道得不退转。时智光等诸菩萨众。得陀罗尼具大神通。百万人天发菩提意悟三解脱。尔时如来告诸大众。若有净信善男子善女人。得闻如是。四无垢性甚深法门。受持读习解说书写。如是人等所生之处。遇善知识修菩萨行永不退转。不为一切诸业烦恼之所扰乱。而于现世获大福智。住持三宝得自在力。绍继佛种使不断绝。命终必生知足天宫。奉觐弥勒证不退位。龙华初会得闻正法。授菩提记速成佛道。若欲愿生十方佛土。随其所愿而得往生。见佛闻法。究竟不退阿耨多罗三藐三菩提。</p>
  <h2>阿兰若品第五</h2>
  <p>尔时会中有一菩萨摩诃萨。名常精进。承佛威神即从座起。偏袒右肩右膝著地。合掌恭敬。而白佛言。世尊。如佛所说。阿兰若处是菩提道场。若有发心求菩提者。不应舍离阿兰若处。是兰若中有多众生。虎豹豺[豸*良]毒虫恶兽。乃至飞鸟及与猎师。不识如来。不闻正法。又不敬僧。此诸有情无复善根远离解脱。何故如来令修学人住阿兰若速得成佛。唯愿世尊。为诸众生。分别解说决疑令喜。发菩提心使不退转。尔时佛告常精进菩萨。善哉善哉。善男子。汝以大慈问于如来清净解脱。饶益未来诸修行者。功德无量。谛听谛听善思念之。吾今为汝分别演说阿兰若处种种功德。唯然世尊。愿乐欲闻。尔时佛告常精进菩萨。如汝所说。阿兰若处得成圣者。山林之中多诸众生。以何因缘不得成佛。是义不然。所以者何。彼诸众生不识三宝。不知厌足。不识善恶。于山林中。虽有世间种种珍宝。而不能知伏藏之处。菩萨摩诃萨即不如是。善男子。菩萨能知佛法僧宝是出世宝。七珍伏藏是世间宝。悉能辨其种种色相。知其所在而不贪求。亦不乐见。何况手取。菩萨出家。发坚固心不惜身命。舍离父母六亲眷属。乐住山林常作是念。假使三千大千世界劫尽之时。七日并出。火灾炽然焚烧万物。日月星辰妙高山王。及七金山铁围山等。时至皆散。三界之顶非非想天。八万劫尽。还生下地。转轮圣王千子围绕。七宝眷属四洲咸伏。寿命报尽须臾不停。我今亦尔。假使寿年满一百岁。七宝具足受诸快乐。琰魔使至不免无常。作是思惟。我今不如代其父母及诸众生修菩萨行。当得金刚不坏之身。还来三界救度父母。作是愿已。住阿兰若。为诸众生发弘誓愿。上根菩萨发是愿言。愿我未得成佛已来。常于露地长坐不卧。中根菩萨发是愿言。愿我未得成佛已来。于树叶中常坐不卧。下根菩萨发是愿言。愿我未得成佛已来。于石室中常坐不卧。如是三根出家菩萨。坐三种座。各作是念。过去菩萨坐于此座。而能证得陀罗尼门功德自在。过现未来诸菩萨等皆于此座。得陀罗尼修证自在。我亦如是今坐此处。必当成就于陀罗尼而得自在。若未成就得自在者。终不舍离阿兰若处。或有菩萨。未得圆满四无量心。终不舍离阿兰若处。或有菩萨。未得圆满五通神力。终不舍离阿兰若处。或有菩萨。未得圆满六波罗蜜。终不舍离阿兰若处。或有菩萨。未得圆满善巧方便。终不舍离阿兰若处。若有菩萨。未能调伏一切有情。终不舍离阿兰若处。或有菩萨。未得圆满四种摄法。终不舍离阿兰若处。或有菩萨。未能修习六念之法。终不舍离阿兰若处。或有菩萨。未能成就多闻智慧。终不舍离阿兰若处。或有菩萨。未能成就坚固信力。终不舍离阿兰若处。或有菩萨。未能断除六十二见。终不舍离阿兰若处。或有菩萨。未能修习八种正道。终不舍离阿兰若处。或有菩萨。未能永断二障习气。终不舍离阿兰若处。或有菩萨。未能圆满随病与药微妙智慧。终不舍离阿兰若处。或有菩萨。未能圆满大菩提心。终不舍离阿兰若处。或有菩萨。未能圆满恒沙三昧。终不舍离阿兰若处。或有菩萨。未能成就无量神通。终不舍离阿兰若处。或有菩萨。以定通力见十八空而心不惊。如是大事若未成就。终不舍离阿兰若处。或有菩萨。未能圆满一切智智。终不舍离阿兰若处。或有菩萨。未得圆满一切种智。终不舍离阿兰若处。或有菩萨。未得修习三十七种菩提分法。终不舍离阿兰若处。或有菩萨。未得圆满十地万行。终不舍离阿兰若处。或有菩萨。于百劫中未能修行相好之业。终不舍离阿兰若处。或有菩萨。未得圆满如来四智。终不舍离阿兰若处。或有菩萨。未能圆满证大涅槃。终不舍离阿兰若处。或有菩萨。坐金刚座未能证得阿耨多罗三藐三菩提。常坐不起。是名菩萨阿兰若行。善男子。出家菩萨发菩提心入于山林。坐三种座炼磨身心。经三大劫而修万行。证得无上正等菩提。尔时世尊重说偈言。</p>
  <p>昔诸如来因地时，　住阿兰若离尘处，</p>
  <p>伏断烦恼所知障，　超过三界证菩提，</p>
  <p>过去菩萨修行愿，　以阿兰若为舍宅，</p>
  <p>阿僧祇劫修福智，　十地究竟证三身，</p>
  <p>未来菩萨求佛果，　入于深山修妙行，</p>
  <p>断除二障生死因，　常证三空真解脱，</p>
  <p>现在十方诸菩萨，　修持万行住空闲，</p>
  <p>不惜身命求菩提，　念念证得无生智，</p>
  <p>若欲速证深三昧，　因修妙定起神通，</p>
  <p>阿兰若处心无诤，　能变大地为七宝，</p>
  <p>若欲游戏十方国，　往来自在运神通，</p>
  <p>供养诸佛利群生，　住阿兰若无畏处，</p>
  <p>欲证有无如幻智，　了达诸法本来空，</p>
  <p>住阿兰若菩提场，　令众亦入真解脱，</p>
  <p>若欲速得如如智，　证会诸法如如性，</p>
  <p>尽大劫海利群生，　当住兰若空寂处，</p>
  <p>若人欲得难思智，　妙高山王纳芥子，</p>
  <p>山王芥子不坏相，　入于兰若神通室，</p>
  <p>若人欲得无碍智，　以一妙音演说法，</p>
  <p>随类众生各得解，　当住兰若修妙观，</p>
  <p>若欲无生及无灭，　应现十方诸国土，</p>
  <p>放光说法利群生，　莫离兰若空寂室，</p>
  <p>若以足指按大地，　令十方界皆振动，</p>
  <p>睹相发心除邪见，　当住兰若观自心，</p>
  <p>若欲诸佛出现时，　最初献于微妙供，</p>
  <p>檀波罗蜜皆圆满，　住阿兰若修妙行，</p>
  <p>若人于佛涅槃时，　最后供养成檀义，</p>
  <p>永断贫穷及八难，　誓愿住于兰若中，</p>
  <p>若欲福智皆圆满，　未来诸佛临涅槃，</p>
  <p>受佛付嘱广弘宣，　住阿兰若修六念，</p>
  <p>若于诸佛涅槃后，　结集遗法度众生，</p>
  <p>助于诸佛赞真乘，　住阿兰若空寂舍，</p>
  <p>人天大师薄伽梵，　难见难遇过优昙，</p>
  <p>若欲奉觐修供养，　当住兰若弘悲愿，</p>
  <p>众宝之尊法为最，　成佛化利皆由此，</p>
  <p>如人欲得常听法，　住阿兰若修梵行，</p>
  <p>始从今身至佛身，　常愿发心弘正教，</p>
  <p>乃至未得大菩提，　念念不舍阿兰若，</p>
  <p>若人欲报父母恩，　代于父母发誓愿，</p>
  <p>入阿兰若菩提场，　昼夜常修于妙道，</p>
  <p>若欲现世增福智，　当来不堕八难中，</p>
  <p>如是有情发善心，　住阿兰若修悲愿，</p>
  <p>三世菩萨求真觉，　得道涅槃兰若中，</p>
  <p>是故名为大道场，　三乘圣众皆同处，</p>
  <p>菩萨厌苦入山林，　为度群生求圣道，</p>
  <p>自未成佛先度他，　六道四生皆悲愍，</p>
  <p>上根菩萨居露地，　中根菩萨居叶中，</p>
  <p>下根菩萨居石室，　未成佛道常不卧，</p>
  <p>三世菩萨住兰若，　得陀罗尼自在力，</p>
  <p>今我誓同菩萨心，　未得总持恒止此，</p>
  <p>得大菩提在兰若，　入大圆寂由住处，</p>
  <p>菩萨起于金刚智，　断惑证真成妙觉，</p>
  <p>广化众生游聚落，　为求寂灭乐山林，</p>
  <p>万行因满果亦圆，　尽未来时度群品</p>
  <p>尔时世尊。演说如是出家菩萨阿兰那行。无量菩萨证极喜地。恒河沙等无数菩萨。永离相用微细烦恼。证不动地。不可说不可说菩萨摩诃萨。断一切障入妙觉地。无边有情发无等等阿耨多罗三藐三菩提心。九万七千众生。远尘离垢得法眼净。</p>
</body></html>