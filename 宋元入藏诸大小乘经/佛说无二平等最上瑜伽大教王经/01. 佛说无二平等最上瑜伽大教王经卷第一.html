<!DOCTYPE html>
<html>
<head>
  <meta charset="utf-8"/>
  <meta name="author" content="施护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说无二平等最上瑜伽大教王经卷第一</title>
</head>
<body>
  <h1 class="head">佛说无二平等最上瑜伽大教王经卷第一</h1>
  <h2>影像分第一</h2>
  <p>如是我闻。一时世尊。在他化自在天宫。与九十九须弥山量微尘数菩萨摩诃萨众俱。此诸菩萨一一皆是金刚萨埵金刚眷属。其名曰金刚手菩萨摩诃萨。普贤菩萨摩诃萨。观自在菩萨摩诃萨。虚空藏菩萨摩诃萨。金刚拳菩萨摩诃萨。起平等心转法轮菩萨摩诃萨。虚空出生菩萨摩诃萨。破诸魔菩萨摩诃萨。如是等大菩萨摩诃萨而为上首。时彼天宫由诸如来威神加持。具足种种最胜严饰。幢幡伞盖殊妙珍宝。悬铃珠璎交络垂布。大摩尼宝出现光明。有种种色广大照耀。犹如月轮清净圆满。而佛世尊常所安住。一切如来金刚加持三昧正智。受一切如来金刚灌顶。顶戴宝冠处三界法王位。证一切如来一切智智相应自在。圆满一切如来平等印契。成就一切如来最胜事业。安住大悲大毗卢遮那如来。常住三世平等金刚身语心业。尽诸有情界。能满一切愿。为一切如来共所称赞。受一切如来劝请说法。</p>
  <p>复有殑伽沙数等诸佛如来。从十方界来集此会。犹如胡麻满阎浮提。是诸如来各于彼彼佛刹。亦常说此无二平等秘密法门。</p>
  <p>尔时金刚手大执金刚者。安住一切如来心。修习一切如来行。随一切如来身所行。顺一切如来心所作。如是总摄本部相应依本法住。于此会中隐身不现。是时十方所集一切如来。既于会中不见金刚手菩萨。即时异口同音说伽陀曰。</p>
  <p class="l-js-5c">大哉金刚手　　如我等父母</p>
  <p class="l-js-5c">不现此会中　　大士今何往</p>
  <p>彼诸如来作是说已。各各于其大金刚宝加持法中。默然而住。</p>
  <p>尔时金刚手大执金刚者。即从一切如来五处而出。以自身相现大毗卢遮那佛相。复从一切如来心。现大月曼拏罗。有百千种圆光照耀。如是现已。复从一切如来心。现大日曼拏罗。量广无数百千世界。还复本身。于其中间安详而坐。</p>
  <p>尔时所集一切如来。即时各各向金刚手菩萨。合掌顶礼劝请说法。说伽陀曰。</p>
  <p class="l-js-7c">善哉金刚最上法　　善哉金刚清净眼</p>
  <p class="l-js-7c">善哉金刚最胜智　　普摄诸佛一切智</p>
  <p class="l-js-7c">我等劝请金刚手　　普为诸佛作利乐</p>
  <p class="l-js-7c">宣说自他智所生　　最上大乘秘密法</p>
  <p>尔时金刚手大执金刚者。白诸如来言。诸佛如来不应劝请。令我宣说秘密法门。诸如来言何因缘故而汝不说。金刚手言诸佛当知。今此大会诸菩萨摩诃萨众中。或有闻说如是大乘第一义谛秘密法已。乃有多种破坏等相。诸如来言。我等各以神力加持会众。复令悉成大金刚众。汝今但当施作佛事。</p>
  <p>尔时金刚手大执金刚者。熙怡微笑瞻仰诸佛。赞诸佛言善哉善哉。即入一切如来大轮光明普照一切如来心三摩地。从是三摩地出已。于其四方现四大日曼拏罗。东方名持无尽色大日曼拏罗。南方名如意宝金刚大日曼拏罗。西方名无量金刚大日曼拏罗。北方名不空三昧金刚大日曼拏罗。如是现已。乃为一切如来一切菩萨众会。宣说无二平等最胜大仪轨王秘密法门。其所宣说与一切菩萨如理相应。令一切菩萨成就一切如来最胜功德神通事业。普遍众会。乃至尽十方界一切佛菩萨如理而住。譬如虚空光明遍照三千大千世界。所有一切日轮光明。随量而照亦悉周遍。所有一切如来光明金刚手菩萨光明亦复如是。光光混融平等照耀。如实观者如理而住。</p>
  <p>尔时一切如来。即以一切如来普贤出生供养云海。供养金刚手菩萨。作供养已。彼诸如来默然而住。</p>
  <p>尔时金刚手大执金刚者。即入观照一切菩萨心智部出生一切如来最上秘密破诸暗因自三摩地。从是三摩地出己。宣说智部三摩地法门。</p>
  <p class="l-js-5c">当住禅定心　　观清净乳海</p>
  <p class="l-js-5c">中有大莲华　　如水精月光</p>
  <p class="l-js-5c">观自心种子　　与自法相应</p>
  <p class="l-js-5c">由是观想成　　自心曼拏罗</p>
  <p class="l-js-5c">而此曼拏罗　　纵广一肘量</p>
  <p class="l-js-5c">四方及四隅　　四宝胜庄严</p>
  <p class="l-js-5c">依法而想成　　住心不散乱</p>
  <p class="l-js-5c">周匝有光明　　炽盛普照耀</p>
  <p class="l-js-5c">彼中依法仪　　观自身清净</p>
  <p class="l-js-5c">离我等分别　　即想成佛身</p>
  <p class="l-js-5c">如是观想已　　成就曼拏罗</p>
  <p class="l-js-5c">次依智部仪　　大明如是称</p>
  <p>唵(引一句)萨哩嚩(二合)怛他(引)誐多(二)倪也(二合引)那莎婆(引)嚩(引)怛摩(二合)酤(引)[亢*欠](呼郎切三)</p>
  <p class="l-js-5c">大明所用印　　并依智部仪</p>
  <p class="l-js-5c">而此大明力　　能灭一切罪</p>
  <p class="l-js-5c">观想有百千　　无垢最上光</p>
  <p class="l-js-5c">复依智部仪　　观想明王等</p>
  <p class="l-js-5c">微妙白净光　　依法想安布</p>
  <p class="l-js-5c">所作依此说　　异此非观想</p>
  <p>此名一切如来金刚灌顶法门。</p>
  <p class="l-js-5c">住自心坚固　　出相应光明</p>
  <p class="l-js-5c">观想佛影像　　及金刚手相</p>
  <p class="l-js-5c">诸求悉地者　　依金刚手法</p>
  <p class="l-js-5c">彼依法相应　　悉地不难得</p>
  <p class="l-js-5c">若依此法者　　如理而观想</p>
  <p class="l-js-5c">自影像不动　　即成金刚手</p>
  <p class="l-js-5c">诸有知法者　　依法而观想</p>
  <p class="l-js-5c">乃至彼虚空　　亦无过越罪</p>
  <p class="l-js-5c">佛相与自相　　同一相应相</p>
  <p class="l-js-5c">彼定心相应　　诸所作成就</p>
  <p class="l-js-5c">自影像佛相　　智者五处观</p>
  <p class="l-js-5c">依相应法门　　想金刚萨埵</p>
  <p>此名一切如来主法门。</p>
  <p class="l-js-5c">想自心大明　　出焰鬘部光</p>
  <p class="l-js-5c">中现金刚杵　　摧破一切恶</p>
  <p class="l-js-5c">自心心所作　　想成菩提心</p>
  <p class="l-js-5c">出现五光明　　供养一切佛</p>
  <p>此复名一切如来主法门。</p>
  <p class="l-js-5c">观五曼拏罗　　周匝焰光明</p>
  <p class="l-js-5c">普遍佛影像　　想大明成就</p>
  <p class="l-js-5c">定心观自身　　离取相分别</p>
  <p class="l-js-5c">谛想自影像　　等诸佛无异</p>
  <p class="l-js-5c">自心菩提心　　想相应出生</p>
  <p class="l-js-5c">金刚手庄严　　出生诸仪法</p>
  <p class="l-js-5c">若住相应观　　观金刚手者</p>
  <p class="l-js-5c">但当依法仪　　想诸佛影像</p>
  <p class="l-js-5c">欲观佛影像　　当谛观文字</p>
  <p class="l-js-5c">观文字真实　　即见佛影像</p>
  <p class="l-js-5c">然于文字中　　观影像离相</p>
  <p class="l-js-5c">若如是观时　　成相应观想</p>
  <p class="l-js-5c">先住心一处　　想日曼拏罗</p>
  <p class="l-js-5c">观自身清净　　在曼拏罗中</p>
  <p class="l-js-5c">次想遍虚空　　普现曼拏罗</p>
  <p class="l-js-5c">依法如是观　　即观想成就</p>
  <p class="l-js-5c">彼日曼拏罗　　若观想相应</p>
  <p class="l-js-5c">即彼金刚手　　观想而成就</p>
  <p class="l-js-5c">若彼金刚手　　依法相应者</p>
  <p class="l-js-5c">即诸佛影像　　观想得相应</p>
  <p class="l-js-5c">又日曼拏罗　　若观想相应</p>
  <p class="l-js-5c">四印曼拏罗　　亦观想成就</p>
  <p class="l-js-5c">若住心一处　　或复遍世界</p>
  <p class="l-js-5c">乃至尽虚空　　依法无过越</p>
  <p class="l-js-5c">四印曼拏罗　　即观想相应</p>
  <p class="l-js-5c">彼日曼拏罗　　观想亦成就</p>
  <p class="l-js-5c">若日曼拏罗　　观想相应者</p>
  <p class="l-js-5c">即诸佛影像　　观想亦相应</p>
  <p class="l-js-5c">由如是依法　　观诸佛影像</p>
  <p class="l-js-5c">亦如是观想　　四印曼拏罗</p>
  <p class="l-js-5c">若如是相应　　四印曼拏罗</p>
  <p class="l-js-5c">即如是观想　　彼诸佛影像</p>
  <p>此名金刚手菩萨法王法门。</p>
  <p class="l-js-5c">观一切仪轨　　想莲华相应</p>
  <p class="l-js-5c">摄观想等法　　异此非相应</p>
  <p class="l-js-5c">当观想自身　　善住坚固心</p>
  <p class="l-js-5c">从菩提心生　　想现佛影像</p>
  <p class="l-js-5c">此最上秘密　　金刚寂静教</p>
  <p class="l-js-5c">大利智慧光　　平等而照耀</p>
  <p class="l-js-5c">若依法观想　　能满一切愿</p>
  <p class="l-js-5c">想金刚萨埵　　是名金刚法</p>
  <p>此名普贤持金刚法门。</p>
  <p>尔时普贤菩萨摩诃萨。观察众会。即雨一切菩萨供养云海。满虚空界。供养金刚手大执金刚者。作供养已。又复至诚顶礼归命依法而住。</p>
  <p>尔时所集一切如来。复于会中雨一切如来供养云海。供养普贤菩萨摩诃萨。作供养已。从金刚菩提心。出现照一切如来相圆满光明。普遍照耀。是时普贤菩萨摩诃萨即现自影像光明。其光名为一切如来坚固用智部破暗因。于是光中隐自身相。现毗卢遮那佛相。即说一切如来三昧真实智部三摩地法门。</p>
  <p class="l-js-5c">知法者了知　　彼一切所作</p>
  <p class="l-js-5c">禅定相应相　　真实清净法</p>
  <p class="l-js-5c">想日曼拏罗　　最上千肘量</p>
  <p class="l-js-5c">内有月轮坛　　中观想嚩字</p>
  <p class="l-js-5c">字周匝复观　　四方曼拏罗</p>
  <p class="l-js-5c">纵广一尺量　　有种种色光</p>
  <p class="l-js-5c">彼焰光普遍　　想诸佛影像</p>
  <p class="l-js-5c">四方及四隅　　各观想唵字</p>
  <p class="l-js-5c">彼字一一现　　种种微妙色</p>
  <p class="l-js-5c">次当依法仪　　于曼拏罗中</p>
  <p class="l-js-5c">如理而谛想　　毗卢遮那佛</p>
  <p class="l-js-5c">及曼拏罗中　　所有诸贤圣</p>
  <p class="l-js-5c">日曼拏罗中　　想月曼拏罗</p>
  <p class="l-js-5c">中复想自身　　大喜乐法生</p>
  <p class="l-js-5c">从微妙心现　　净月曼拏罗</p>
  <p class="l-js-5c">大明文字相　　复想于心现</p>
  <p class="l-js-5c">次当想唵字　　普遍焰光明</p>
  <p class="l-js-5c">从是光明中　　出生诸仪轨</p>
  <p class="l-js-5c">然想佛影像　　及诸贤圣相</p>
  <p class="l-js-5c">彼即成观想　　四印曼拏罗</p>
  <p class="l-js-5c">自身诸所作　　皆诸佛法生</p>
  <p class="l-js-5c">五钴金刚杵　　依法想于心</p>
  <p class="l-js-5c">四印曼拏罗　　大明想于额</p>
  <p class="l-js-5c">即想成佛相　　周匝焰光明</p>
  <p class="l-js-5c">想过此世界　　复入别刹中</p>
  <p class="l-js-5c">观想一肘量　　妙月曼拏罗</p>
  <p class="l-js-5c">中观想自身　　金刚萨埵生</p>
  <p>此名普贤智部最胜三摩地法门。</p>
  <p class="l-js-5c">当依法观想　　日轮曼拏罗</p>
  <p class="l-js-5c">想自身清净　　现曼拏罗中</p>
  <p class="l-js-5c">次于其四隅　　想毗卢遮那</p>
  <p class="l-js-5c">后复想自身　　成金刚萨埵</p>
  <p>此名金刚萨埵法门。</p>
  <p class="l-js-5c">复次当依法　　分别十六尊</p>
  <p class="l-js-5c">作四分观想　　各依位而住</p>
  <p class="l-js-5c">自余诸贤圣　　各想心大明</p>
  <p>此名持金刚法门。</p>
  <p class="l-js-5c">复次当依法　　观想于自身</p>
  <p class="l-js-5c">有微妙吽字　　左旋而住心</p>
  <p class="l-js-5c">出现光明相　　能破诸魔恶</p>
  <p>此复名一切如来主法门。</p>
  <p class="l-js-5c">复想刹那中　　出生诸贤圣</p>
  <p class="l-js-5c">现影像光明　　普遍而照耀</p>
  <p class="l-js-5c">诸有文字相　　其量广无边</p>
  <p class="l-js-5c">想依法相应　　成金刚影像</p>
  <p class="l-js-5c">是中诸文字　　出生大明句</p>
  <p class="l-js-5c">此无数大明　　成就一切法</p>
  <p class="l-js-5c">从额至脐轮　　观想大明字</p>
  <p class="l-js-5c">此观想相应　　一切观无异</p>
  <h2>智部三摩地分第二</h2>
  <p>复次伽陀曰。</p>
  <p class="l-js-7c">次想白色大莲华　　量如车轮妙清净</p>
  <p class="l-js-7c">中有日轮曼拏罗　　依法相应而观想</p>
  <p class="l-js-7c">复想自身于中现　　羯磨金刚所出生</p>
  <p class="l-js-7c">即成羯磨金刚身　　金刚萨埵等无异</p>
  <p>此名金刚萨埵法门。</p>
  <p class="l-js-7c">当观清净大乳海　　自身想现乳海中</p>
  <p class="l-js-7c">智观自身即佛身　　故现佛身满空界</p>
  <p class="l-js-7c">又观清净大乳海　　有种种色妙光明</p>
  <p class="l-js-7c">月曼拏罗现其中　　于中复想日轮相</p>
  <p class="l-js-7c">次观自身即佛身　　相应出生诸仪法</p>
  <p class="l-js-7c">由想自身遍一切　　周广一切世界量</p>
  <p class="l-js-7c">又想大海于心现　　日曼拏罗在海中</p>
  <p class="l-js-7c">依法观想诸佛相　　周匝光明轮围绕</p>
  <p class="l-js-7c">彼光明中现文字　　周广一切世界量</p>
  <p class="l-js-7c">吠泥邪等所作用　　依法相应而观想</p>
  <p class="l-js-7c">复次依法而观想　　月曼拏罗一肘量</p>
  <p class="l-js-7c">于中出现金刚剑　　能作世间成就法</p>
  <p class="l-js-7c">次想焰光白莲华　　表示菩提心庄严</p>
  <p class="l-js-7c">中想本部贤圣相　　左右安布踰始多</p>
  <p class="l-js-7c">如是依法而摄受　　自金刚法皆成就</p>
  <p class="l-js-7c">普遍一切世界中　　如是供养一切佛</p>
  <p>此名普贤秘密法门。</p>
  <p class="l-js-7c">又想日轮曼拏罗　　其量等一多罗树</p>
  <p class="l-js-7c">中想渐略大明字　　乃至一切相应生</p>
  <p class="l-js-7c">坚固安住自影像　　然当观想贤圣等</p>
  <p class="l-js-7c">心大明字各安已　　普用供养一切佛</p>
  <p class="l-js-7c">次想四印曼拏罗　　量各等七多罗树</p>
  <p class="l-js-7c">曼拏罗中诸贤圣　　各想心明字安布</p>
  <p>此名金刚三昧法门。</p>
  <p class="l-js-7c">次当观想曼拏罗　　其量等一俱卢舍</p>
  <p class="l-js-7c">中想自身成佛身　　及彼佛眼菩萨等</p>
  <p class="l-js-7c">一切皆从自心想　　大智所观而成就</p>
  <p class="l-js-7c">彼心如是得相应　　即成大士相应观</p>
  <p class="l-js-7c">又想自心曼拏罗　　量复等一俱卢舍</p>
  <p class="l-js-7c">观自影像无所生　　乃至虚空无过越</p>
  <p class="l-js-7c">自相应门坚固住　　观想于佛即相应</p>
  <p class="l-js-7c">佛相应门坚固住　　佛佛观想即相应</p>
  <p class="l-js-7c">观想相应菩提心　　其量广大遍一切</p>
  <p class="l-js-7c">一切贤圣从是生　　依法观想大明字</p>
  <p class="l-js-7c">观想相应妙莲华　　其量广一多罗树</p>
  <p class="l-js-7c">自心安住而不动　　想成自心曼拏罗</p>
  <p class="l-js-7c">又想自心曼拏罗　　其量广一多罗树</p>
  <p class="l-js-7c">想自影像现其中　　一切所作善坚固</p>
  <p class="l-js-7c">又想焰鬘白净光　　五六依次而观想</p>
  <p class="l-js-7c">想自影像处其中　　左右踰始多安布</p>
  <p class="l-js-7c">广大光明依法现　　自心白等余七色</p>
  <p class="l-js-7c">如是光明遍虚空　　于中想现诸佛相</p>
  <p class="l-js-7c">想自影像遍虚空　　一切皆从自心现</p>
  <p class="l-js-7c">自身佛身本相应　　一切相等依法用</p>
  <p class="l-js-7c">次当观想诸菩萨　　周匝遍满虚空界</p>
  <p class="l-js-7c">自相如理而相应　　诸佛菩萨同观想</p>
  <p class="l-js-7c">依法想召诸贤圣　　安住虚空曼拏罗</p>
  <p class="l-js-7c">自相真实理相应　　即成菩提心观想</p>
  <p class="l-js-7c">大明文字等相应　　如实观彼文字相</p>
  <p class="l-js-7c">从菩提心所出生　　炽盛光明而严饰</p>
  <p class="l-js-7c">从光出现诸仪法　　自影像与诸佛等</p>
  <p class="l-js-7c">自他影像悉相应　　焰鬘光明等照耀</p>
  <p class="l-js-7c">次想依法而出现　　佛眼菩萨等贤圣</p>
  <p class="l-js-7c">以彼彼心大明字　　月曼拏罗中安布</p>
  <p class="l-js-7c">金刚萨埵真实相　　遍入微妙光明中</p>
  <p>此名持金刚法门。</p>
  <p class="l-js-7c">又想金刚萨埵生　　自心影像曼拏罗</p>
  <p class="l-js-7c">是相如理观相应　　异此而观非成就</p>
  <p class="l-js-7c">又想金刚萨埵生　　日轮曼拏罗中现</p>
  <p class="l-js-7c">金刚钩索等诸相　　摄受弟子入坛场</p>
  <p class="l-js-7c">又想金刚萨埵生　　一切法从自心现</p>
  <p class="l-js-7c">以文字等假施设　　是故堕于文字数</p>
  <p class="l-js-7c">持诵乃至所作事　　一一住于禅定心</p>
  <p class="l-js-7c">若如是修即成就　　彼持明者名最胜</p>
  <p>此名一切如来三昧法门。</p>
  <p class="l-js-7c">从自影像而出生　　本部法中谛观想</p>
  <p class="l-js-7c">由想自心依法住　　一切魔怨皆破散</p>
  <p class="l-js-7c">此中如是求悉地　　诸观想等依仪轨</p>
  <p class="l-js-7c">日轮曼拏罗相应　　观想现诸明王相</p>
  <p class="l-js-7c">焰鬘部中所现光　　皆当观想忿怒相</p>
  <p class="l-js-7c">彼所说相依法仪　　是名决定真实语</p>
  <p class="l-js-7c">应当如是如理观　　异此而观非成就</p>
  <p>此名一切如来普贤法门。</p>
  <p class="l-js-7c">想自影像曼拏罗　　中有炽盛大光明</p>
  <p class="l-js-7c">其光广照诸世界　　皆从真实智心现</p>
  <p class="l-js-7c">自身复现莲华中　　清净光明所照耀</p>
  <p class="l-js-7c">是身虽现有相身　　自性平等而无著</p>
  <p class="l-js-7c">依法观想心文字　　是即金刚萨埵相</p>
  <p class="l-js-7c">金刚萨埵相平等　　是即观想诸佛相</p>
  <p class="l-js-7c">了知大明教出生　　当获一切悉地法</p>
  <p class="l-js-7c">是故大明最尊胜　　离大明教无有上</p>
  <p>此名一切如来坚固勇猛法门。</p>
  <p class="l-js-7c">当想日轮曼拏罗　　中现毗卢遮那佛</p>
  <p class="l-js-7c">思念彼佛心大明　　彼明成就一切法</p>
  <p class="l-js-7c">从此大明复出生　　希有最上秘密仪</p>
  <p class="l-js-7c">一切从心如理现　　犹月清净而照耀</p>
  <p class="l-js-7c">复想从自影像生　　金刚剑等成就相</p>
  <p class="l-js-7c">而彼出生依法仪　　想现广大光明聚</p>
  <p class="l-js-7c">具种种色甚微妙　　普照世界无边量</p>
  <p>此名一切如来三昧眼法门。</p>
</body></html>