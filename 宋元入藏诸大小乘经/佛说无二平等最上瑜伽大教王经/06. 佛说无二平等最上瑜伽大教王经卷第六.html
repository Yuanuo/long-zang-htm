<!DOCTYPE html>
<html>
<head>
  <meta charset="utf-8"/>
  <meta name="author" content="施护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说无二平等最上瑜伽大教王经卷第六</title>
</head>
<body>
  <h1 class="head">佛说无二平等最上瑜伽大教王经卷第六</h1>
  <h2>一切如来大明如意宝分第十九</h2>
  <p>尔时世尊大遍照如来。复说一切事成就行。</p>
  <p class="l-js-7c">一切秘密大明句　　能施一切众生乐</p>
  <p class="l-js-7c">执金刚王持明者　　一切最上尊自在</p>
  <p class="l-js-7c">无缺减法所出生　　所说亦离诸过失</p>
  <p class="l-js-7c">彼一切执金刚王　　一切最上尊自在</p>
  <p class="l-js-7c">以菩提心为自体　　最初称赞秘密行</p>
  <p class="l-js-7c">若越秘密三昧者　　彼当头破作七分</p>
  <p class="l-js-7c">所有贪法本无边　　能施一切大利乐</p>
  <p class="l-js-7c">彼执金刚大法王　　一切最上尊自在</p>
  <p class="l-js-7c">所有嗔法本无边　　金刚大智所宣说</p>
  <p class="l-js-7c">彼执金刚大法王　　一切最上尊自在</p>
  <p class="l-js-7c">所有痴法本无边　　从一切智所宣说</p>
  <p class="l-js-7c">最上寂静大法王　　遍照如来清净藏</p>
  <p class="l-js-7c">苦法乐法悉无边　　是中平等无分别</p>
  <p class="l-js-7c">如是寂静持明王　　遍照如来清净藏</p>
  <p class="l-js-7c">诸法本来无有边　　乃至尽寿常亲学</p>
  <p class="l-js-7c">彼执金刚最上王　　宣说一切最上法</p>
  <p class="l-js-7c">诸众生界亦无边　　假使尽寿不可说</p>
  <p class="l-js-7c">彼执金刚最上王　　一切最上尊自在</p>
  <p class="l-js-7c">于一切事若厌离　　乃至尽寿破所作</p>
  <p class="l-js-7c">彼持妙法最上王　　一切最上尊自在</p>
  <p>尔时十方来者一切如来。闻大遍照如来宣说如是等一切如来智轮法性文字真实法门已。咸皆欢喜生希有心。即谓金刚手菩萨言。希有善男子。此诸法门名为一切智智主。若有不知此法者。于余法门岂能知邪。</p>
  <p>尔时金刚手菩萨大秘密主。安住大遍照如来心已。白诸如来言。我今乐欲宣说一切如来大明如意宝三摩地法门。诸如来言。秘密主普为悲愍利乐一切。应善宣说。时金刚手菩萨大秘密主。安住一切如来五处加持已。即说一切如来大明如意宝三摩地法门。</p>
  <p class="l-js-7c">所有加持大明等　　当想诸法真实性</p>
  <p class="l-js-7c">最上依彼本法仪　　四相如应当观想</p>
  <p class="l-js-7c">行者先当于己身　　自影像相如应想</p>
  <p class="l-js-7c">广大遍满依法仪　　从自心义所生起</p>
  <p class="l-js-7c">清净妙月曼拏罗　　水精月光想周遍</p>
  <p class="l-js-7c">依法所作获成就　　于现生中得成佛</p>
  <p class="l-js-7c">又于日轮曼拏罗　　如应观想四种色</p>
  <p class="l-js-7c">本尊大明想其中　　现唵字相作黄色</p>
  <p class="l-js-7c">本部五种光明现　　想从我法所出生</p>
  <p class="l-js-7c">吽字相应现光中　　观想自影像清净</p>
  <p class="l-js-7c">从自影像相应出　　周遍阎浮檀金光</p>
  <p class="l-js-7c">诸相妙好悉周圆　　观想悦意中最上</p>
  <p class="l-js-7c">复想从彼佛影像　　出现五种净光明</p>
  <p class="l-js-7c">遍照如来影像光　　广大遍满虚空界</p>
  <p class="l-js-7c">依法定心观想已　　复于自心而安想</p>
  <p class="l-js-7c">出生妙色无等比　　如月清净诸相具</p>
  <p class="l-js-7c">遍照如来影像相　　想现种种净妙光</p>
  <p class="l-js-7c">无上寂静自宝髻　　戴五佛冠庄严相</p>
  <p class="l-js-7c">观想入于曼拏罗　　本部大明谛心想</p>
  <p class="l-js-7c">复想本尊佛影像　　及彼金刚萨埵相</p>
  <p class="l-js-7c">佛顶大明秘密法　　及诸明王等大明</p>
  <p class="l-js-7c">一切本部法相应　　出生持念依仪法</p>
  <p>此名三金刚相应大遍照如来三摩地。复次世尊大遍照如来。宣说三金刚智金刚萨埵三摩地法门。</p>
  <p class="l-js-7c">先想心月曼拏罗　　出现大明文字相</p>
  <p class="l-js-7c">唵字想即遍照尊　　种种光明悉周遍</p>
  <p class="l-js-7c">吽字金刚萨埵相　　焰鬘种种相庄严</p>
  <p class="l-js-7c">顶戴遍照如来冠　　手执本部金刚杵</p>
  <p class="l-js-7c">复想帝青大光明　　周匝广大而照耀</p>
  <p class="l-js-7c">一切所作依法仪　　如应观相求成就</p>
  <p>复次金刚手菩萨。宣说无量寿如来圆满一切愿三摩地法门。</p>
  <p class="l-js-7c">先当想心曼拏罗　　出现大明文字相</p>
  <p class="l-js-7c">中心应观想珰字　　即是本尊无量寿</p>
  <p class="l-js-7c">手持八叶妙莲华　　出现莲华妙乐光</p>
  <p class="l-js-7c">左右本部自影像　　应当观想金刚爱</p>
  <p class="l-js-7c">一切所作依法仪　　如应观想求成就</p>
  <p>复次金刚手菩萨。宣说迦摩焰三摩地法门。</p>
  <p class="l-js-7c">如先所说曼拏罗　　一切所作依仪法</p>
  <p class="l-js-7c">于中观想娑字相　　是即迦摩焰影像</p>
  <p class="l-js-7c">观想手执于三叉　　出现阎浮檀金光</p>
  <p class="l-js-7c">周匝想贺字相应　　心曼拏罗各安布</p>
  <p class="l-js-7c">法主影像观想已　　然后如应而作事</p>
  <p>复次金刚手菩萨。宣说秘密护摩法门。</p>
  <p class="l-js-7c">当知佛影像平等　　如应观想依法仪</p>
  <p class="l-js-7c">所有佛顶大明句　　忿怒明王诸大明</p>
  <p class="l-js-7c">一切羯磨大明等　　至心持诵作先行</p>
  <p class="l-js-7c">次当自心起相应　　想成妙月曼拏罗</p>
  <p class="l-js-7c">于中观想本部尊　　左右安布诸贤圣</p>
  <p class="l-js-7c">大明文字观想已　　诸相如应作观想</p>
  <p class="l-js-7c">金刚轮及金刚杵　　金刚莲华与三叉</p>
  <p class="l-js-7c">如意妙宝等诸相　　如应观想速成就</p>
  <p class="l-js-7c">又于妙月曼拏罗　　中想自心大明等</p>
  <p class="l-js-7c">左右妙月相相应　　中想黄色如应现</p>
  <p class="l-js-7c">自心圆满相应已　　次当安想于本尊</p>
  <p class="l-js-7c">此最上法作降伏　　一切如来共宣说</p>
  <p class="l-js-7c">日曼拏罗等安想　　依阿閦佛诸法仪</p>
  <p class="l-js-7c">于一切时观想成　　决定住寿经一劫</p>
  <p class="l-js-7c">妙月曼拏罗想已　　当想本部主大明</p>
  <p class="l-js-7c">最初住此禅定心　　乃想四种成就事</p>
  <p class="l-js-7c">而彼成就三界胜　　当获最上帝释宝</p>
  <p class="l-js-7c">本部印相及大明　　依法出生成就事</p>
  <p class="l-js-7c">复次当于虚空中　　观想清净曼拏罗</p>
  <p class="l-js-7c">中想日轮光明相　　大莲华复光中现</p>
  <p class="l-js-7c">于其曼拏罗周匝　　遍想妙月清净光</p>
  <p class="l-js-7c">本尊影像依法仪　　如应想彼不动相</p>
  <p class="l-js-7c">四宝庄严护摩炉　　依法当用护摩物</p>
  <p class="l-js-7c">随应想念于大明　　起寂静心护摩作</p>
  <p class="l-js-7c">五种曼拏罗相应　　中想吽字悉遍满</p>
  <p class="l-js-7c">出现羯磨部光明　　广大变化亦周遍</p>
  <p class="l-js-7c">于中安想诸贤圣　　从三三昧生影像</p>
  <p class="l-js-7c">彼最胜顶依法仪　　顶轮亦当如是想</p>
  <p class="l-js-7c">本尊大明所出生　　三摩呬多心观想</p>
  <p class="l-js-7c">八叶大优钵罗华　　纵广三十二指量</p>
  <p class="l-js-7c">又于法曼拏罗中　　依法观想彼无异</p>
  <p class="l-js-7c">想五钴大金刚杵　　青优钵罗华光现</p>
  <p class="l-js-7c">其量依法十六指　　想已决定得成就</p>
  <p class="l-js-7c">三叉二十六指量　　依法观想作黄色</p>
  <p class="l-js-7c">大轮莲华羯磨杵　　及如意宝依法想</p>
  <p class="l-js-7c">想已依法作加持　　速得成就无别异</p>
  <p class="l-js-7c">本尊大明所出生　　速得成就无别异</p>
  <p class="l-js-7c">大轮莲华及杵等　　依金刚法而观想</p>
  <p class="l-js-7c">观想最上成就法　　无别成就胜于此</p>
  <p class="l-js-7c">想独钴大金刚杵　　焰鬘光明周遍现</p>
  <p class="l-js-7c">一切羯磨大明句　　所说皆是真实语</p>
  <p class="l-js-7c">朅讷誐出焰鬘光　　羯磨部中所变化</p>
  <p class="l-js-7c">又想金刚曼拏罗　　其相纵广一肘量</p>
  <p class="l-js-7c">弩多唧吒等大明　　依忿怒仪而作法</p>
  <p class="l-js-7c">日轮曼拏罗相应　　依法想最上幖帜</p>
  <p class="l-js-7c">难拏没讷誐啰等　　观想相应作成就</p>
  <p class="l-js-7c">依法如是观想已　　复想持金刚色相</p>
  <p class="l-js-7c">此中一切大明句　　相应身语心观想</p>
  <p class="l-js-7c">大智所说作成就　　是即秘密金刚智</p>
  <p>此名金刚萨埵法。</p>
  <p class="l-js-7c">若欲成此胜悉地　　当知护摩诸大明</p>
  <p class="l-js-7c">秘密真实三摩地　　种种护摩仪轨事</p>
  <p class="l-js-7c">四种曼拏罗相应　　了知诸部诸事业</p>
  <p class="l-js-7c">唵字大明等分别　　依法观想得成就</p>
  <p class="l-js-7c">息灾护摩炉相圆　　作增益法应四方</p>
  <p class="l-js-7c">敬爱炉相如弓形　　降伏法用应三角</p>
  <p class="l-js-7c">炉中所燃火善相　　观想出生妙甘露</p>
  <p class="l-js-7c">谛心观想自色相　　及彼贤圣影像等</p>
  <p class="l-js-7c">所有部主本尊相　　从此金刚教出生</p>
  <p class="l-js-7c">如其所说作观想　　羯磨部作变化事</p>
  <p class="l-js-7c">依法当于其舌端　　想现吽字大明相</p>
  <p>此名金刚萨埵法。</p>
  <p class="l-js-7c">若作息灾护摩法　　应用蜜及乳等物</p>
  <p class="l-js-7c">若依智金刚部说　　摩贺带罗为最上</p>
  <p class="l-js-7c">行者当住善寂心　　观想金刚阿阇梨</p>
  <p class="l-js-7c">手执如意宝庄严　　此即清净最上教</p>
  <p class="l-js-7c">遍照如来大影像　　出生一切金刚众</p>
  <p class="l-js-7c">彼莲华部尊影像　　及迦摩焰金刚等</p>
  <p class="l-js-7c">安布大明文字已　　四种事业应分别</p>
  <p>此名大执金刚尊秘密护摩法。</p>
  <h2>集一切大明三摩地分第二十</h2>
  <p>尔时金刚手菩萨大秘密主。复入一切如来无缘三昧智金刚加持三摩地。从是三摩地出已。宣说一切三摩地集诸大明精妙法门。</p>
  <p class="l-js-7c">诸佛金刚广大法　　从三昧门所出生</p>
  <p class="l-js-7c">一切大明无所缘　　此说名为禅定法</p>
  <p class="l-js-7c">所有一切佛三昧　　智部真实无所缘</p>
  <p class="l-js-7c">智曼拏罗法相应　　佛影像光普遍现</p>
  <p class="l-js-7c">唵字出现法光明　　此金刚法大坚固</p>
  <p class="l-js-7c">顶戴宝冠相相应　　白色最上妙清净</p>
  <p class="l-js-7c">四臂广目依法想　　羯磨部中变化事</p>
  <p class="l-js-7c">所有最上相应智　　曼拏罗生庄严相</p>
  <p class="l-js-7c">金刚萨埵众宝冠　　最上妙相诸佛藏</p>
  <p class="l-js-7c">妙法自在彼相应　　此即最上禅定法</p>
  <p class="l-js-7c">迦摩金刚相应等　　五种智通如所说</p>
  <p class="l-js-7c">迦摩藏摄彼胜上　　佛二足尊真实智</p>
  <p>此名一切佛三昧智部三摩地。</p>
  <p>尔时金刚手菩萨大秘密主。复入执金刚三昧真实加持三摩地。从是三摩地出已。宣说一切金刚三昧精妙真实金刚三摩地。</p>
  <p class="l-js-7c">金刚曼拏罗相应　　于中分别彼影像</p>
  <p class="l-js-7c">黑色复想忿怒容　　出现大恶可怖相</p>
  <p class="l-js-7c">四臂如应依法想　　二处平等而相应</p>
  <p class="l-js-7c">此金刚教大坚固　　安住金刚心成就</p>
  <p class="l-js-7c">能成就诸成就事　　金刚妙乐法所说</p>
  <p>此名一切执金刚相应三摩地。</p>
  <p>尔时金刚手菩萨大秘密主。复入一切法最上三昧加持三摩地。从是三摩地出已。宣说一切法最上普遍吉祥三摩地。</p>
  <p class="l-js-7c">妙法曼拏罗相应　　于中影像当安想</p>
  <p class="l-js-7c">持赤莲华大光明　　种种妙宝为严饰</p>
  <p class="l-js-7c">四臂亦依本部法　　如应观想彼色相</p>
  <p class="l-js-7c">二处平等悉相应　　此妙乐法大坚固</p>
  <p class="l-js-7c">语金刚等得成就　　自悲愿等亦成就</p>
  <p class="l-js-7c">一切金刚相应等　　如应观想皆成就</p>
  <p>尔时金刚手菩萨大秘密主。复入一切三昧部真实加持金刚三摩地。从是三摩地出已。宣说金刚三叉最上三昧三摩地。</p>
  <p class="l-js-7c">迦摩禅定曼拏罗　　于中影像当安想</p>
  <p class="l-js-7c">黄色复现寂静光　　观想现于三目相</p>
  <p class="l-js-7c">水精色光甚清净　　磨羯部中变化事</p>
  <p class="l-js-7c">所有四种胜仪轨　　依法观想作成就</p>
  <p class="l-js-7c">金刚安怛陀那法　　而能安住成就事</p>
  <p class="l-js-7c">此中一切大明句　　说名三摩地庄严</p>
  <p class="l-js-7c">所有金刚萨埵相　　而身语心善观想</p>
  <p>金刚萨埵总说颂曰。</p>
  <p class="l-js-7c">乃至一切境界中　　一切贤圣普称赞</p>
  <p class="l-js-7c">如是诸法悉相应　　出生仪轨得成就</p>
  <p>此名金刚萨埵法。</p>
  <p class="l-js-7c">分别自心大明字　　及本部诸贤圣明</p>
  <p class="l-js-7c">部主本尊大明句　　并本部中明王等</p>
  <p class="l-js-7c">一切羯磨大明法　　佛顶大明当观想</p>
  <p class="l-js-7c">此中一切大明句　　皆是秘密真实心</p>
  <p class="l-js-7c">若作息灾成就法　　应明本部中大明</p>
  <p class="l-js-7c">增益亦用本部明　　观想决定得成就</p>
  <p class="l-js-7c">若作敬爱当依法　　应当观想大佛顶</p>
  <p class="l-js-7c">此中一切大明句　　皆是秘密真实心</p>
  <p class="l-js-7c">若作息灾成就法　　应用本部中大明</p>
  <p class="l-js-7c">增益亦用本部明　　观想决定得成就</p>
  <p class="l-js-7c">若作敬爱当依法　　观想忿怒诸明王</p>
  <p class="l-js-7c">若作降伏诸事业　　想用降伏法大明</p>
  <p class="l-js-7c">若欲遣魔当依法　　观想本部大佛顶</p>
  <p class="l-js-7c">金刚橛等大明句　　观想金刚使者等</p>
  <p class="l-js-7c">若作息灾成就法　　应用本部中大明</p>
  <p class="l-js-7c">增益亦用本部明　　观想决定得成就</p>
  <p class="l-js-7c">若作敬爱当依法　　观想诸忿怒明王</p>
  <p class="l-js-7c">若作降伏观想法　　当用羯磨诸大明</p>
  <p class="l-js-7c">若欲遣魔当依法　　亦观想彼大佛顶</p>
  <p class="l-js-7c">金刚橛等大明句　　观想金刚使者等</p>
  <p class="l-js-7c">五种清净大光明　　于中依法当观想</p>
  <p class="l-js-7c">如所观想如实生　　异此即非成就法</p>
  <p class="l-js-7c">诸部事业若相应　　诸曼拏罗当观想</p>
  <p class="l-js-7c">分别大明文字相　　如应观想得成就</p>
  <p class="l-js-7c">依法当于自心中　　想诸微妙曼拏罗</p>
  <p class="l-js-7c">次第观想至顶轮　　此禅定法名最上</p>
  <p class="l-js-7c">白赤黑等色相应　　于一切处善分别</p>
  <p class="l-js-7c">一切大明所出生　　异此即非成就法</p>
  <p class="l-js-7c">彼吽字等诸大明　　莎贺发吒字圆满</p>
  <p class="l-js-7c">此中出生诸仪轨　　所作决定得成就</p>
  <p class="l-js-7c">三部法用吽字明　　唵字智部为最上</p>
  <p class="l-js-7c">大明文字等安布　　于额及心而观想</p>
  <p>普贤菩萨持金刚者。即说颂曰。</p>
  <p class="l-js-7c">依法四时而相应　　想金刚甘露影像</p>
  <p class="l-js-7c">近成就法此能成　　此成就法为最上</p>
  <p class="l-js-7c">本尊影像相应已　　大成就事悉能成</p>
  <p class="l-js-7c">佛顶影像若相应　　能成相应成就事</p>
  <p class="l-js-7c">本部贤圣相相应　　羯磨部中现变化</p>
  <p class="l-js-7c">分别微小金刚杵　　于三世佛善安想</p>
  <p class="l-js-7c">依法所作得成佛　　一切成就皆如意</p>
  <p class="l-js-7c">此诸成就无有上　　广大成就功德生</p>
  <h2>一切如来身语心清净自性金刚大智分第二十一</h2>
  <p>尔时十方来者一切如来。即现一切如来出生妙乐大庄严云供养金刚手菩萨大秘密主。作供养已。从语金刚出妙法音。称赞所说大金刚教秘密法门。</p>
  <p class="l-js-7c">秘密清净大乘法　　智中胜智功德藏</p>
  <p class="l-js-7c">普遍大智无我门　　归命称赞秘密智</p>
  <p class="l-js-7c">秘密真实清净义　　无上行法如大海</p>
  <p class="l-js-7c">从普贤身而出生　　归命称赞金刚智</p>
  <p class="l-js-7c">最胜大智如所乘　　安住三金刚不坏</p>
  <p class="l-js-7c">已到彼岸大法门　　归命称赞菩提行</p>
  <p class="l-js-7c">一切众生胜上生　　悉令趣入诸佛智</p>
  <p class="l-js-7c">诸佛无上自性净　　归命称赞救众生</p>
  <p class="l-js-7c">清净法身大解脱　　如如意宝大自在</p>
  <p class="l-js-7c">一切众生解脱门　　归命称赞清净行</p>
  <p>尔时会中有菩萨摩诃萨。名如意宝三昧金刚。前白金刚手菩萨大秘密主言。大士若有菩萨。于如是大功德法。乐欲求者当云何求。</p>
  <p>尔时金刚手菩萨大秘密主。告如意宝三昧金刚菩萨言。善男子若有菩萨。起离疑想当如是求。起离疑想者当求佛法。起离疑想者当求一切法。起离疑想者当于一切行中如实观想。善男子譬如住法云地菩萨。于一切如来法身一切如来报身一切如来化身。远离一切分别一切疑惑。于一切法中住如实见。此诸秘密大功德法。如实知者亦复如是。以要言之此秘密法。是即菩萨金刚大智。尔时一切如来闻是说已叹未曾有。即时出现一大人相。于众会中顶礼金刚手菩萨大秘密主。作如是言。大士如是第一义谛秘密大明诸行法门。于是法中。有生信者有不信者其义云何。金刚手言。譬如三千大千世界如微尘数一切众生。悉能证得无上菩提。是事可信为不可信。大士此秘密法门亦当如是见。如是见者离分别见。尔时一切如来所化大人。生大欢喜叹未曾有。即说伽陀曰。</p>
  <p class="l-js-5c">大哉智大智　　出现大金刚</p>
  <p class="l-js-5c">世间诸盲人　　得智眼清净</p>
  <p>尔时金刚手菩萨大秘密主。复入一切金刚无二平等三昧金刚三摩地。于是三摩地中。出现殑伽沙数百千俱胝那庾多光明。照东南方不可说不可说微尘数佛刹。是诸佛刹中诸大菩萨蒙光照者。悉得圆满三身大智。所有一切如来悉住菩提心。一切众生得入菩提自性无畏行门。安住如虚空平等金刚菩提诸法无相离戏论无所生清净最上金刚自性大智法门。</p>
  <p>尔时金刚手菩萨大秘密主。从三摩地安详而起。普告大众言。诸大士当于一切众生。起平等见如诸佛想。是时所化大人。还摄一切如来身语心宝藏中忽然不现。彼十方来者一切如来诸大菩萨。各各于其自心秘密相应法中如理而住。金刚手菩萨大秘密主。亦复于自身语心秘密相应真实法住。</p>
</body></html>