<!DOCTYPE html>
<html>
<head>
  <meta charset="utf-8"/>
  <meta name="author" content="施护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说无二平等最上瑜伽大教王经卷第四</title>
</head>
<body>
  <h1 class="head">佛说无二平等最上瑜伽大教王经卷第四</h1>
  <h2>出生大禅定分第十二</h2>
  <p>尔时金刚手菩萨大秘密主。复入一切虚空界智光照明三摩地。从是三摩地出已。宣说大三昧大士出生诸大明法门智部大明曰。</p>
  <p>唵(引一句)倪也(二合引)努(引)讷婆(二合)嚩(引)野莎(引)贺(引二)</p>
  <p>说此大明已。阿僧祇百千佛刹皆大震动。又此大明若有闻者。即得广大记念辩才智慧。</p>
  <p>尔时金刚手菩萨大秘密主。复入普遍光明三昧金刚加持三摩地。从是三摩地出已。宣说摄部大明曰。</p>
  <p>唵(引一句)僧屹啰(二合)贺倪也(二合引)努(引)讷婆(二合)嚩(引)野莎(引)贺(引二句)</p>
  <p>说此大明已。所有一切虚空界。自然出现广大炽盛。光明照耀普遍一切。互相映彻照见无碍。</p>
  <p>尔时金刚手菩萨大秘密主。复入自性清净三摩地。从是三摩地出已。宣说法部大明曰。</p>
  <p>唵(引一句)达哩摩(二合)倪也(二合引)努(引)讷婆(二合)嚩(引)野莎(引)贺(引)(二)</p>
  <p>说此大明已。自然出现广大光明。遍照无边一切佛刹。</p>
  <p>尔时金刚手菩萨大秘密主。复入自性清净集吉祥生金刚加持三摩地。从是三摩地出已。宣说迦摩部大明曰。</p>
  <p>唵(引一句)迦(引)摩倪也(二合引)努(引)讷婆(二合)嚩(引)野莎(引)贺(引)(二)</p>
  <p>说此大明已。自然出现广大光明。遍照无边一切佛刹。诸持明者各于诸部。当如是知起相应心住真实理。以自影像加持而住。一切所作谛心观想。复次当知诸部诸印随应相异。谓二臂合及指相合。是诸部通用印相。金刚相合是智部印相。宝相作缚是摄部印相。莲华相生是法部印相。羯磨部与法部无异。三叉相作缚是迦摩部印相。此名大明菩提心法门。</p>
  <h2>胜大明教最初事业分第十三</h2>
  <p>尔时金刚手菩萨大秘密主。复入圆满一切愿三昧出生金刚加持三摩地。从是三摩地出已。宣说大三昧成就曼拏罗。而此曼拏罗最上广大。犹如虚空广大无量。此大成就等无有异。若欲画此曼拏罗者。当依本部法仪如理而作。应先布画[巾*(穴/登)]依法。加持五色线絣量界道。依次分布界道周正。随应大小依法而画。其曼拏罗作三重。四方四隅四门四楼阁庄严具足。四门各以祢踰贺而为严饰。画作空中雨珍宝相。如是安布画曼拏罗三重诸分位已。次当依法画贤圣相。内第一重曼拏罗中心画本部尊。东方画智部尊。南方画摄部尊。西方画法部尊。北方画迦摩部尊。如是四方画已。所有四隅并依常法如次而画。复次外第二重。东方画最胜佛顶大白伞盖菩萨。南方画持金刚菩萨。西方画持莲华菩萨。北方画颦眉菩萨。于其四隅当画佛眼菩萨。摩摩枳菩萨。白衣菩萨等。如是诸菩萨等。各结本部印如本法画。复次外第三重。东方画帝释天主。与欲界天子众及净居天子众。东南隅画诸五通大仙及火天众。南方画必隶多主七母鬼众。西南隅画必隶多主诸部多众。西方画水天主及诸龙众。西北隅画风天主及诸持明天众。北方画俱尾啰天大财主及诸夜叉众。东北隅画部多主及诸部多众。如是诸天等。应当各各依彼法画。复次于其四门。各画金刚锁菩萨。于第三重曼拏罗外四隅。各画五钴金刚杵。如是安布画贤圣已。当依法仪安置贤瓶。及香华灯涂等而作供养及献秘密供养。依法加持请求本尊贤圣欢喜。依法于其四门安置秘密供养具。作是秘密供养已。依大明教于须臾间。即得本尊善施欢喜。其持明者应当先为必哩焬迦啰。作出生供养。次为诃利帝母。后为一切部多众。作出生供养已。复以本部大明作护摩法。此曼拏罗最上胜妙如真实语能作成就。乃至与弟子授灌顶法。及种种事业悉得成就。此即金刚萨埵相应之法。诸佛最胜作用法门。佛阿阇梨如理宣说此三昧门。一切佛于三世道转。能作大灌顶。乃至虚空出生。如如意宝出生无碍。所有灌顶法我真实生。依止无碍亦复如是。若人得闻金刚萨埵名字及见身者。于七生中得最上地。若欲安住佛阿阇梨加持智海。其持明者应常供养诸佛大牟尼尊。即得佛阿阇梨摄受为本部弟子。如常所说五种三昧。应当一心如实观想。即得于大三昧曼拏罗中作成就行人。是即名为大如意宝真实出生。</p>
  <p>尔时金刚手菩萨大秘密主。安住一切如来心加持已。欲令一切修瑜伽行者。安住一切如来身语心业。劝请世尊大遍照如来。宣说最上成就法门。</p>
  <p>尔时世尊大遍照如来。即说一切如来三昧最上成就明教最初事业法门。</p>
  <p class="l-js-7c">今说广大曼拏罗　　三十由旬为分量</p>
  <p class="l-js-7c">其相四方焰光明　　帝青大光复周遍</p>
  <p class="l-js-7c">虚空无碍遍一切　　禅定相应而观想</p>
  <p class="l-js-7c">又此阎浮大洲量　　想遍清净大乳海</p>
  <p class="l-js-7c">海中出现大莲华　　其华量如彼车轮</p>
  <p class="l-js-7c">华中想焰鬘得迦　　忿怒明王大笑相</p>
  <p class="l-js-7c">依法观想彼影像　　色相幖帜如常法</p>
  <p class="l-js-7c">或现颦眉忿怒容　　焰鬘部光极炽盛</p>
  <p class="l-js-7c">所有出生依法仪　　观想于彼等无异</p>
  <p class="l-js-7c">祢罗难拏大明王　　想忿怒坏三界相</p>
  <p class="l-js-7c">于一切佛法所摄　　安住诸佛真实智</p>
  <p class="l-js-7c">三种影像如所说　　观想遍满虚空界</p>
  <p class="l-js-7c">色相依法而出生　　自心观想离诸相</p>
  <p class="l-js-7c">自心及彼诸影像　　谛想皆是贤圣相</p>
  <p class="l-js-7c">复次渐略大明字　　彼中安想诸贤圣</p>
  <p class="l-js-7c">劫火大光依法仪　　住禅定心普观想</p>
  <p class="l-js-7c">月光清净复炽盛　　观想自身依常法</p>
  <p class="l-js-7c">皆从贤圣所出生　　彼中谛心而观想</p>
  <p class="l-js-7c">自心即现自影像　　依法观想无别异</p>
  <p class="l-js-7c">此中一切大明句　　善能圆满一切愿</p>
  <p class="l-js-7c">最初禅定如是说　　行者一心当观想</p>
  <p class="l-js-7c">劫火大光想炽然　　部主本尊常出现</p>
  <p class="l-js-7c">所有大明文句相　　当住禅定谛观想</p>
  <p class="l-js-7c">诸佛影像悉相应　　妙月曼拏罗中想</p>
  <p class="l-js-7c">复想从自心出生　　身诸毛孔现化佛</p>
  <p class="l-js-7c">一切遍满虚空界　　三种大明应观想</p>
  <p class="l-js-7c">五种光明相应现　　安想本尊依法仪</p>
  <p class="l-js-7c">大明王相法相应　　一切如理而安布</p>
  <p class="l-js-7c">想虚空界一切佛　　现身遍满无空缺</p>
  <p class="l-js-7c">先想本尊贤圣已　　一切观想悉周遍</p>
  <h2>办事分第十四</h2>
  <p>尔时世尊大遍照如来。复说一切秘密大明分别教相法门。</p>
  <p class="l-js-7c">又当于其虚空中　　想现四方曼拏罗</p>
  <p class="l-js-7c">量广阿僧祇由旬　　最上广大而周遍</p>
  <p class="l-js-7c">应住禅定如理心　　想自影像于中现</p>
  <p class="l-js-7c">即是毗卢遮那佛　　五处相应如理住</p>
  <p class="l-js-7c">次想日轮曼拏罗　　普想贤圣现其中</p>
  <p class="l-js-7c">金刚萨埵自心现　　依法出生而观想</p>
  <p class="l-js-7c">又想日轮清净光　　炽盛遍满虚空界</p>
  <p class="l-js-7c">诸贤圣相悉相应　　依法次第想安布</p>
  <p class="l-js-7c">智者当知此部法　　是即真实清净教</p>
  <p class="l-js-7c">异此而非成就门　　远离秘密禅定行</p>
  <h2>无二平等最胜大仪轨王大遍照如来一切大明金刚出生分第十五之一</h2>
  <p>尔时世尊大遍照如来。复说一切如来一切真实教持念法。</p>
  <p class="l-js-7c">虚空无际无方隅　　当知自心亦如是</p>
  <p class="l-js-7c">外曼拏罗观想已　　自曼拏罗想无异</p>
  <p class="l-js-7c">自华随处即本尊　　观想真实相应法</p>
  <p class="l-js-7c">大印如理观想已　　不应观想别异法</p>
  <p class="l-js-7c">于自心中想微妙　　清净大智曼拏罗</p>
  <p class="l-js-7c">自影像现白色光　　表从大悲相安立</p>
  <p class="l-js-7c">所有大明文字句　　观想最初秘密法</p>
  <p class="l-js-7c">五钴金刚杵幖帜　　彼亦依法如是想</p>
  <p class="l-js-7c">从自影像出生法　　智者五处善安住</p>
  <p class="l-js-7c">而诸文字随相门　　想从禅定所出生</p>
  <p class="l-js-7c">文字章句如仪轨　　想以数鬘为记念</p>
  <p class="l-js-7c">随诸部法用差别　　智者应当如实知</p>
  <p class="l-js-7c">观想大智所出生　　一心持念即圆满</p>
  <p class="l-js-7c">彼一切佛所摄持　　于圆满法善宣说</p>
  <p class="l-js-7c">一字大明真实法　　自影像相应观想</p>
  <p class="l-js-7c">三字大明真实法　　想本部主所出生</p>
  <p class="l-js-7c">五字大明等摄持　　乃至文字出生法</p>
  <p class="l-js-7c">普现白色炽盛光　　焰鬘明照悉周遍</p>
  <p class="l-js-7c">从初依法而分别　　诸部所作诸事业</p>
  <p class="l-js-7c">青优钵罗华叶相　　普现帝青大光明</p>
  <p class="l-js-7c">随本部现广大光　　定心观想彼成就</p>
  <p class="l-js-7c">莲华妙乐主色相　　赤色焰光明普遍</p>
  <p class="l-js-7c">所现光明依法仪　　普遍世界而照耀</p>
  <p class="l-js-7c">黄色黄光极炽盛　　一切普现于黄色</p>
  <p class="l-js-7c">如应观想诸色相　　彼能成就皆决定</p>
  <p class="l-js-7c">从自影像而生起　　真实出生如所说</p>
  <p class="l-js-7c">观想自心现妙华　　即复想成曼拏罗</p>
  <p class="l-js-7c">彼中应当依法仪　　真实大印而谛想</p>
  <p class="l-js-7c">如正法句所出生　　真实大智当观想</p>
  <p class="l-js-7c">如应想从根本生　　一切诸佛供养等</p>
  <p class="l-js-7c">依法现诸变化事　　普遍一切世界中</p>
  <p class="l-js-7c">复次渐略谛观想　　无初中后皆如实</p>
  <p class="l-js-7c">妙月光明此相应　　如应观想大印法</p>
  <p class="l-js-7c">如理了知三部仪　　此即真实清净教</p>
  <p class="l-js-7c">所作事业悉和合　　观想所应依仪轨</p>
  <p class="l-js-7c">别法观想若未成　　当想妙乐法最上</p>
  <p class="l-js-7c">行者应入寂静舍　　安住相应禅定相</p>
  <p class="l-js-7c">一心于此谛观想　　诸佛身语心成就</p>
  <p class="l-js-7c">成就行人此真实　　专注求是悉地法</p>
  <p class="l-js-7c">谛想诸佛影像已　　宝冠庄严作供养</p>
  <p class="l-js-7c">佛阿阇梨出生相　　当于自心而安想</p>
  <p class="l-js-7c">本部大明最上印　　谛想于心而安住</p>
  <p class="l-js-7c">依法饮食等作用　　悉住相应自在相</p>
  <p class="l-js-7c">乃至色香等诸事　　皆是广大真实心</p>
  <p class="l-js-7c">佛阿阇梨自妙乐　　常与贤圣法相应</p>
  <p class="l-js-7c">此中一切依法作　　异此而修非成就</p>
  <p class="l-js-7c">所说一切大明句　　而能圆满一切愿</p>
  <p class="l-js-7c">大明善作诸成就　　真实秘密诸智门</p>
  <p class="l-js-7c">若破诸佛三昧门　　自他俱破法亦然</p>
  <p class="l-js-7c">一切所行所作事　　当知皆如不正语</p>
  <p class="l-js-7c">诸法皆从一切佛　　佛智出生而成就</p>
  <p class="l-js-7c">金刚萨埵相出生　　金刚萨埵法成就</p>
  <p class="l-js-7c">若于四行得相应　　普摄诸贤圣根本</p>
  <p class="l-js-7c">依法如理持本法　　此说名为持明者</p>
  <p class="l-js-7c">此法皆是一切佛　　真实秘密善无动</p>
  <p class="l-js-7c">此即最胜大明体　　观想如应而平等</p>
  <p class="l-js-7c">如实分别诸部法　　观想诸佛影像已</p>
  <p class="l-js-7c">如应观想彼轮相　　皆从自法真实生</p>
  <p class="l-js-7c">行者应当常观想　　金刚萨埵等贤圣</p>
  <p class="l-js-7c">三部平等依法仪　　乃至尽寿无退坏</p>
  <p class="l-js-7c">金刚萨埵所加持　　一切佛诸成就法</p>
  <p class="l-js-7c">一切大明大喜门　　三昧成就如实说</p>
  <p>尔时世尊大遍照如来。复入一切如来如意宝平等金刚三摩地。从是三摩地出已。宣说一切如来出生金刚曼拏罗。</p>
  <p class="l-js-7c">一切所作依此说　　当画三昧曼拏罗</p>
  <p class="l-js-7c">东方画彼阿閦尊　　本印现前当依法</p>
  <p class="l-js-7c">南方当画宝生尊　　一切依彼本部仪</p>
  <p class="l-js-7c">西方画无量寿尊　　如应亦依本部法</p>
  <p class="l-js-7c">北方依本部仪轨　　当画不空成就尊</p>
  <p class="l-js-7c">中方如实依法仪　　应画佛阿阇梨相</p>
  <p class="l-js-7c">次画五钴金刚杵　　焰鬘光明所庄严</p>
  <p class="l-js-7c">依法安布求成就　　如佛阿阇梨所作</p>
  <p class="l-js-7c">一切所作依本印　　青优钵罗华光明</p>
  <p class="l-js-7c">复画十一钴大杵　　依金刚法而安布</p>
  <p class="l-js-7c">于内曼拏罗四隅　　各各画优钵罗华</p>
  <p class="l-js-7c">当知四种大印者　　转轮王相此无异</p>
  <p class="l-js-7c">复于曼拏罗中画　　四宝四色表庄严</p>
  <p class="l-js-7c">随应复画诸天众　　及曼拏罗中贤圣</p>
  <p class="l-js-7c">四门各画诸明王　　色相皆依本部法</p>
  <p class="l-js-7c">所谓白黑及赤黄　　如次一一应当画</p>
  <p class="l-js-7c">安布诸贤圣相已　　行者当住禅定心</p>
  <p class="l-js-7c">各以贤圣本心明　　善成诸法破诸恶</p>
  <p class="l-js-7c">于其四门依法仪　　常作秘密供养事</p>
  <p class="l-js-7c">乃至饮食等所作　　皆住曼拏罗界中</p>
  <p>当知[口*尔]字为佛部　　[口*尔]惹字为金刚部</p>
  <p class="l-js-7c">惹阿字为莲华部　　阿恶字为迦摩部</p>
  <p class="l-js-7c">如是诸部根本字　　曼拏罗中常所作</p>
  <p>此名一切如来金刚大曼拏罗。</p>
  <p>尔时世尊大遍照如来。复说成就近成就大成就等诸法门。</p>
  <p class="l-js-7c">若欲修习成就者　　随应饮食秘密行</p>
  <p class="l-js-7c">彼心安住大明心　　是即相应三昧法</p>
  <p class="l-js-7c">若欲得近成就者　　当于一月依法修</p>
  <p class="l-js-7c">诸佛善施诸成就　　此即智金刚所说</p>
  <p class="l-js-7c">欲得大明大成就　　当于三月中修习</p>
  <p class="l-js-7c">最初平等行相应　　此即金刚手所说</p>
  <p>尔时世尊大遍照如来。复说智部等成就三昧宝藏法门。</p>
  <p class="l-js-7c">行者当观于己身　　即是毗卢遮那佛</p>
  <p class="l-js-7c">本部所用金刚轮　　得金刚轮持明成</p>
  <p class="l-js-7c">行者当观于己身　　即是毗卢遮那佛</p>
  <p class="l-js-7c">本部大明金刚剑　　得金刚剑持明成</p>
  <p class="l-js-7c">行者当观于己身　　即是毗卢遮那佛</p>
  <p class="l-js-7c">三叉大明本部华　　得三叉等持明成</p>
  <p class="l-js-7c">行者当观于己身　　即是毗卢遮那佛</p>
  <p class="l-js-7c">本部大明金刚钩　　得彼金刚钩成就</p>
  <p class="l-js-7c">行者当观于己身　　即是毗卢遮那佛</p>
  <p class="l-js-7c">本部大明金刚索　　得金刚索持明成</p>
  <p class="l-js-7c">又想从自影像生　　秘密大印等诸相</p>
  <p class="l-js-7c">如是持彼如意宝　　了诸部法善分别</p>
  <p class="l-js-7c">此三昧法欲成就　　应成就于成就事</p>
  <p class="l-js-7c">彼于现生得成就　　大明相应主宰法</p>
  <p class="l-js-7c">于三昧法不成就　　彼即不能得见佛</p>
  <p class="l-js-7c">若依四种法仪修　　观想相应住真实</p>
  <p class="l-js-7c">当知从自身所生　　自心影像相应相</p>
  <p class="l-js-7c">于影像中谛想已　　速得成就无别异</p>
  <p class="l-js-7c">优钵罗华甚清净　　本部大明亦复然</p>
  <p class="l-js-7c">月影像中依法观　　大智持明得成就</p>
  <p class="l-js-7c">复想心金刚出生　　大智持明得成就</p>
  <p class="l-js-7c">于其月影像光中　　谛心观想金刚手</p>
  <p class="l-js-7c">当知诸欲我清净　　如彼虚空净亦然</p>
  <p class="l-js-7c">于其月影像光中　　金刚莲华想出现</p>
  <p class="l-js-7c">次想清净莲华眼　　一切地中得自在</p>
  <p class="l-js-7c">于其月影像光中　　五佛如来想出现</p>
  <p class="l-js-7c">五种光明甚微妙　　周匝广现于佛身</p>
  <p class="l-js-7c">光中复出日光明　　羯磨金刚想心现</p>
  <p class="l-js-7c">本部大明至心念　　即得坚固金刚身</p>
  <p class="l-js-7c">于其月影像光中　　观想本部金刚杵</p>
  <p class="l-js-7c">观想五钴金刚杵　　即得不坏金刚身</p>
  <p class="l-js-7c">于其月影像光中　　现金刚焰庄严相</p>
  <p class="l-js-7c">金刚手即自影像　　观想持最上色相</p>
  <p class="l-js-7c">于其月影像光中　　现莲华焰庄严相</p>
  <p class="l-js-7c">观自在即自影像　　想持妙法大色相</p>
  <p class="l-js-7c">于其月影像光中　　现白色焰庄严相</p>
  <p class="l-js-7c">迦摩焰即自影像　　想持迦摩焰色相</p>
  <p class="l-js-7c">一字大明种智门　　出现大力明王相</p>
  <p class="l-js-7c">所有本部主印契　　及自印等当观想</p>
  <p class="l-js-7c">身语心诸大印门　　一一如应依法想</p>
  <p class="l-js-7c">当住真实三昧中　　谛想金刚手影像</p>
  <p class="l-js-7c">于其日影像光中　　自印如应当观想</p>
  <p class="l-js-7c">又于日曼拏罗中　　谛心观想自影像</p>
  <p class="l-js-7c">大明文字安于心　　依法所生离疑怖</p>
  <p class="l-js-7c">又想金刚萨埵生　　能生禅定出生法</p>
  <p class="l-js-7c">近成就法依本仪　　即得最上诸成就</p>
  <p class="l-js-7c">依法随宜于方处　　六月中作供养事</p>
  <p class="l-js-7c">如彼金刚萨埵仪　　即得三界胜成就</p>
  <p class="l-js-7c">行者随处作成就　　金刚萨埵所加持</p>
  <p class="l-js-7c">天人乃至诸部多　　所欲钩召皆来集</p>
  <p class="l-js-7c">行者应择寂静处　　或于旷野或山间</p>
  <p class="l-js-7c">所应钩召悉来已　　秘密供养依法作</p>
  <p class="l-js-7c">依彼金刚萨埵法　　若作所应钩召时</p>
  <p class="l-js-7c">持诵本部所用明　　当结本部大印契</p>
  <p class="l-js-7c">依法结本部印已　　一心持诵求相应</p>
  <p class="l-js-7c">行者当于中夜时　　如应所作皆成就</p>
  <p class="l-js-7c">想金刚钩安于心　　依本部法作相应</p>
  <p class="l-js-7c">劫火大光极炽然　　金刚钩想光中现</p>
  <p class="l-js-7c">想金刚钩安于心　　依法谛心而钩召</p>
  <p class="l-js-7c">焰鬘得迦忿怒王　　及彼马头明王等</p>
  <p class="l-js-7c">所有金刚杖明王　　及彼不动忿怒尊</p>
  <p class="l-js-7c">威光广现三界中　　作颦眉相而顾视</p>
  <p class="l-js-7c">大力忿怒大明王　　及彼甘露军拏利</p>
  <p class="l-js-7c">三界中起敬爱心　　勇猛复具大威力</p>
  <p class="l-js-7c">彼金刚香大明主　　与金刚手威力等</p>
  <p class="l-js-7c">而常称念佛如来　　安住三金刚不坏</p>
  <p class="l-js-7c">金刚那契大使者　　及彼金刚赞拏尊</p>
  <p class="l-js-7c">悉依金刚萨埵法　　普令三界阿吠舍</p>
  <p class="l-js-7c">假使诸毒满虚空　　一刹那间悉能坏</p>
  <p>尔时世尊大遍照如来。复入一切三昧金刚三摩地。从是三摩地出已宣说焰鬘得迦大忿怒明王大明曰。</p>
  <p>那谟(引)嚩日啰(二合)倪也(二合引)那(引)野(一句)三摩野萨埵(引)野(二)唵(引)羯啰羯啰(三)俱噜俱噜(四)摩摩迦哩焬(二合)(五)伴惹伴惹(六)萨哩嚩(二合)尾觐那(二合引)捺贺捺贺(七)嚩日啰(二合)尾那(引)野岗(八)母(引)哩驮(二合)吒迦(九)[口*尔](引)尾旦(引)多羯啰(十)摩贺(引)尾讫哩(二合)多噜必尼(引)(十一)钵左钵左萨哩嚩(二合)讷瑟吒(二合引)那(十二)摩贺(引)誐拏钵底尔(引)尾旦(引)多羯啰(十三)满驮满驮(十四)萨哩嚩(二合)屹啰(二合)贺(引)(十五)杀捺目(二合)珂杀捺部(二合)惹杀吒左(二合引)啰拏(十六)噜捺啰(二合)摩(引)那野(十七)尾瑟弩(二合)摩(引)那野(十八)没啰(二合)贺摩(二合引)捺也(二合引)祢嚩(引)摩(引)那野(十九)摩(引)尾蓝末摩(引)尾蓝末(二十)虎卢虎卢(二十一)曼拏罗末提(引)钵啰(二合)吠(引)舍曳(二十二引)三摩野摩耨三摩(二合)啰(二十三)吽(引)吽(引)吽(引)吽(引)吽(引)吽(引)(二十四)发吒(半音)发吒莎(引)贺(引)(二十五)</p>
  <p>说此大明已。世尊大遍照如来。即时安住如微尘数诸佛如来心月曼拏罗。乃现种种色遍满虚空界。复现自影像。亦遍虚空说是伽陀曰。</p>
  <p class="l-js-7c">大哉一切大明法　　最上金刚不可坏</p>
  <p class="l-js-7c">一切如来坚固门　　得无等比甘露聚</p>
  <p>尔时世尊大遍照如来。复入自性坚固三摩地。从是三摩地出已。宣说最上金刚心大明曰。</p>
  <p>唵(引一句)嚩日啰(二合)窟啰尾讫哩(二合)多(引)那那吽(引)发吒(半音二)</p>
  <p>说此大明已。一切如来亦悉怖畏。时彼持妙法者说是伽陀曰。</p>
  <p class="l-js-7c">大哉一切大明法　　我三昧门真实说</p>
  <p class="l-js-7c">乃至诸佛亦不破　　是即建立金刚幢</p>
</body></html>