<!DOCTYPE html>
<html>
<head>
  <meta charset="utf-8"/>
  <meta name="author" content="施护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说大迦叶问大宝积正法经卷第一</title>
</head>
<body>
  <h1 class="head">佛说大迦叶问大宝积正法经卷第一</h1>
  <p>如是我闻。一时佛在王舍城鹫峰山中。与大比丘众八千人俱。菩萨一万六千。及一生获得无上正等正觉。种种佛刹皆来集会。</p>
  <p>尔时尊者大迦叶波。在大众中安详而坐。</p>
  <p>尔时世尊。告迦叶言。有四种法。破坏菩萨智慧。迦叶白言。四种法者。其义云何。四种法者。一者于佛教法而生轻慢。二者于法师处憎嫉法师。三者隐藏正法令不见闻。四者他欲乐法数数障碍。嗔恚断善覆盖不说。诳赚他人唯自求利。迦叶。如是四种。是名坏灭菩萨智慧。我今于此。重说颂曰。</p>
  <p class="l-js-5c">若人慢佛法　　憎嫉法师处</p>
  <p class="l-js-5c">乐法作隐藏　　求法而障碍</p>
  <p class="l-js-5c">嗔怒断善根　　覆法不为说</p>
  <p class="l-js-5c">爱乐诳赚他　　恒行自求利</p>
  <p class="l-js-5c">我说此四法　　断灭菩萨慧</p>
  <p class="l-js-5c">四法如是故　　汝等应当知</p>
  <p>佛告迦叶波。有四最上法观。增长菩萨大智。迦叶白言。是义云何。此四法者。一者于佛教法深生尊重。二者于法师处勿生轻慢。三者如闻得法为他解说。起正直心不求一切利养。四者称赞多闻增长智慧。一向正心如闻受持。行真实行而不妄语。迦叶。此四种法。增长菩萨大智慧故。我今于此。重说颂曰。</p>
  <p class="l-js-5c">尊重于佛法　　及彼法师处</p>
  <p class="l-js-5c">如闻为他说　　不求于利养</p>
  <p class="l-js-5c">亦不要称扬　　一向而求闻</p>
  <p class="l-js-5c">多闻生智慧　　如闻受持法</p>
  <p class="l-js-5c">持已依法行　　称法真实故</p>
  <p class="l-js-5c">是彼法师行　　口意无虚妄</p>
  <p class="l-js-5c">四法可为师　　得佛大智慧</p>
  <p>佛告大迦叶。有四法具足。迷障菩萨菩提心。迦叶白言。云何四法迷障菩提心。此四法者。一者所有阿阇梨师及诸善友。行德尊重反生毁谤。二者他善增盛于彼破灭。三者若诸众生行大乘行。而不称赞妄言谤毁。四者弃背正心邪妄分别。如是迦叶。此四种法迷障菩萨菩提心我今于此。重说颂曰。</p>
  <p class="l-js-5c">阇梨师善友　　行德俱尊重</p>
  <p class="l-js-5c">不行恭敬心　　反生于轻毁</p>
  <p class="l-js-5c">他善增炽盛　　破坏灭除他</p>
  <p class="l-js-5c">菩提大行人　　谤毁行轻慢</p>
  <p class="l-js-5c">弃背正真心　　邪妄而分别</p>
  <p class="l-js-5c">如斯四恶行　　迷障佛菩提</p>
  <p class="l-js-5c">是故此四法　　远离无上觉</p>
  <p class="l-js-5c">无此四过者　　最上得菩提</p>
  <p>佛告迦叶波。有四法具足。令诸菩萨一切生处。出生菩提心。直至菩提而坐道场而无障碍。迦叶白言。云何四法。一者不为身命而行邪见妄言绮语。二者去除一切众生虚妄分别。三者为其佛使发起一切菩提种相。如实名称流遍四方。四者所有一切众生教化令得阿耨多罗三藐三菩提。各说今得。迦叶。如是四法具足菩萨。一切生处出生菩提心。中间无迷。直至菩提坐道场座。我今于此。重说颂曰。</p>
  <p class="l-js-5c">不为自身命　　邪说及妄语</p>
  <p class="l-js-5c">心恒愍众生　　除妄及懈怠</p>
  <p class="l-js-5c">能作如来使　　及为众生师</p>
  <p class="l-js-5c">显发行菩提　　名闻遍四方</p>
  <p class="l-js-5c">教化诸众生　　令成无上觉</p>
  <p class="l-js-5c">安住此法中　　菩提心不退</p>
  <p>佛告迦叶波。有四法具足。令诸菩萨已生未生善法皆令灭尽永不增长。迦叶白言。云何四法。一者世间所有深著我见。二者观察种族住著利养行咒力事。三者嗔恨菩萨偏赞佛教不普称赞。四者未闻难见经法闻之疑谤。如是迦叶。具此四法。令诸菩萨已生未生善法皆悉灭尽永不增长。我今于此。重说颂曰。</p>
  <p class="l-js-5c">由此著我见　　皆令善法尽</p>
  <p class="l-js-5c">观察于种族　　咒术求利养</p>
  <p class="l-js-5c">毁于菩萨教　　而不普称赞</p>
  <p class="l-js-5c">未闻甚深经　　闻之生疑谤</p>
  <p class="l-js-5c">具行此四法　　不久善法尽</p>
  <p class="l-js-5c">是故诸菩萨　　行此四法者</p>
  <p class="l-js-5c">远离佛菩提　　譬如天与地</p>
  <p>佛告迦叶波。有四法具足。令诸菩萨善法不灭得法增胜。迦叶白言。云何四法。一者愿闻其善不愿闻恶。求行六波罗蜜及菩萨藏。二者除去我见心行平等。令一切众生得法利欢喜。三者远离邪命得圣族欢喜。不说他人实不实罪。亦不见他过犯。四者若此深法自智不见。而不谤毁彼佛如来。如是而见如是而知。我不能知佛智无边种种无碍。如来为诸众生演说此法。如是迦叶。具此四法。令诸菩萨善法不尽得法增胜。我今于此。重说颂曰。</p>
  <p class="l-js-5c">常愿闻其善　　非愿闻诸恶</p>
  <p class="l-js-5c">恒行六波罗　　而求菩萨藏</p>
  <p class="l-js-5c">断除于我见　　而行平等心</p>
  <p class="l-js-5c">普令诸众生　　得彼法利喜</p>
  <p class="l-js-5c">活住清净命　　复值圣种族</p>
  <p class="l-js-5c">他罪实不实　　终不而言说</p>
  <p class="l-js-5c">设睹诸过犯　　如同不见闻</p>
  <p class="l-js-5c">此法甚深奥　　少智不能知</p>
  <p class="l-js-5c">唯佛自明了　　而不生疑谤</p>
  <p class="l-js-5c">佛智广无边　　如来为众说</p>
  <p class="l-js-5c">行此四法者　　胜智法无尽</p>
  <p class="l-js-5c">安住此法中　　菩提不难得</p>
  <p>佛告迦叶波。有四种法。生不正心离菩萨行。迦叶白言。云何四法。一者疑惑佛法心不爱乐。二者我见贡高嗔恚有情。三者他得利养贪爱憎嫉。四者于佛菩萨不生信敬。亦不称赞而复毁谤。迦叶如是四法。生不正心离菩萨行。我今于此。重说颂曰。</p>
  <p class="l-js-5c">疑惑诸佛法　　作意不爱乐</p>
  <p class="l-js-5c">贡高我见增　　嗔恚众生故</p>
  <p class="l-js-5c">他所得利养　　贪爱起憎嫉</p>
  <p class="l-js-5c">于佛菩萨众　　心不生信受</p>
  <p class="l-js-5c">此四不正心　　远离菩萨行</p>
  <p>佛告迦叶波。有四种法。令诸菩萨得柔软相。迦叶白言。云何四法。一者所得阿钵罗谛。得已发露终不覆藏远离过失。二者彼须真实所言诚谛。宁可尽于王位破坏富贵。散灭财利舍于身命。终不妄语所言真实。亦不令他言说虚妄。三者不发恶言毁谤蔑无一切众生。乃至善与不善斗诤相打禁系枷锁。如是之过亦不言说。恐自成罪得业果报。四者依彼信行深信一切诸佛法教心意清净。迦叶如是四法。令诸菩萨得柔软相。我今于此。重说颂曰。</p>
  <p class="l-js-5c">所获阿钵罗　　恐成于过罪</p>
  <p class="l-js-5c">不敢自覆藏　　洗心而发露</p>
  <p class="l-js-5c">用意要真实　　所言须诚谛</p>
  <p class="l-js-5c">宁尽国王位　　舍命破资财</p>
  <p class="l-js-5c">不发妄语言　　弃背真实行</p>
  <p class="l-js-5c">亦不教他人　　令作虚妄事</p>
  <p class="l-js-5c">又不行毁谤　　蔑无一切众</p>
  <p class="l-js-5c">善与不善者　　乃至斗诤等</p>
  <p class="l-js-5c">终不说视他　　恐招自业果</p>
  <p class="l-js-5c">心住清净行　　信乐佛菩提</p>
  <p class="l-js-5c">此四佛宣扬　　众生宜亲近</p>
  <p>佛告迦叶波。有四种法。令诸菩萨心意刚强。迦叶白言。云何四法。一者所闻最上胜法心不乐行。二者于法非法虽知净染。净法不行而行非法。三者不亲近阿阇梨及师法等。信受妄语不知食处。四者见诸菩萨具其胜德。都无恭敬我见轻慢。迦叶如是四法。令诸菩萨心意刚强。我今于此。重说颂曰。</p>
  <p class="l-js-5c">闻彼最上法　　心意不乐行</p>
  <p class="l-js-5c">净法而不修　　非法生爱乐</p>
  <p class="l-js-5c">弃背阿阇梨　　不敬于师法</p>
  <p class="l-js-5c">受食处不知　　信行于妄语</p>
  <p class="l-js-5c">菩萨有胜德　　不生于尊重</p>
  <p class="l-js-5c">下劣我见增　　刚强心轻慢</p>
  <p class="l-js-5c">此四佛自宣　　我常亦远离</p>
  <p>佛告迦叶波。有四种法。令于菩萨知见明了。迦叶白言。云何四法。一者闻善乐行闻恶乐止。知法真实弃背邪伪受行正道。二者远离毁谤纯善相应。美言流布众所爱敬。三者亲近师教知彼食处。调伏诸根戒定不间。四者自得菩提不舍众生。行实慈愍令彼爱乐广大真德。迦叶。如是四法。令于菩萨知见明了。我今于此。重说颂曰。</p>
  <p class="l-js-5c">闻善乐欲行　　闻恶心欲止</p>
  <p class="l-js-5c">业背邪伪因　　受行八正道</p>
  <p class="l-js-5c">毁谤恒远离　　善业得相应</p>
  <p class="l-js-5c">流布善言音　　令众生爱重</p>
  <p class="l-js-5c">亲近于师教　　知彼食来处</p>
  <p class="l-js-5c">制伏取境根　　安住于戒定</p>
  <p class="l-js-5c">虽得佛菩提　　不舍有情界</p>
  <p class="l-js-5c">行彼真实慈　　令求无上德</p>
  <p class="l-js-5c">此四佛所宣　　速得善逝果</p>
  <p>佛告迦叶波。菩萨有四种违犯。迦叶白言。云何四种。一者众生信根未熟而往化他。菩萨违犯。二者下劣邪见众生广说佛法。菩萨违犯。三者为小乘众生说大乘法。菩萨违犯。四者轻慢正行持戒众生。摄受犯戒邪行众生。迦叶。如是四种。菩萨违犯。我今于此。重说颂曰。</p>
  <p class="l-js-5c">众生信未熟　　而往化于彼</p>
  <p class="l-js-5c">下劣邪有情　　为彼广说法</p>
  <p class="l-js-5c">于彼声闻处　　分别大乘法</p>
  <p class="l-js-5c">轻慢正行人　　摄受破戒者</p>
  <p class="l-js-5c">知此四违犯　　菩萨须远离</p>
  <p class="l-js-5c">依此四法行　　菩提不成就</p>
  <p>佛告迦叶波。有四种法成菩萨道。迦叶白言。云何四法。一者于一切众生心行平等。二者于一切众生用佛智教化。三者于一切众生演说妙法。四者于一切众生行正方便。迦叶。如是四法。成菩萨道。我今于此。重说颂曰。</p>
  <p class="l-js-5c">于彼群生类　　恒行平等心</p>
  <p class="l-js-5c">教导诸有情　　令入如来智</p>
  <p class="l-js-5c">常演微妙法　　救度一切人</p>
  <p class="l-js-5c">安住真实中　　是名正方便</p>
  <p class="l-js-5c">此四平等法　　佛自恒宣说</p>
  <p class="l-js-5c">依教彼恒行　　成就菩萨道</p>
  <p>佛告迦叶波。有四种法。为菩萨怨而不可行。迦叶白言。云何四法。一者乐修小乘自利之行。二者行辟支佛乘浅近理法。三者随顺世间咒术伎艺。四者用世智聪辩。集彼世间虚妄无利之法。迦叶。如是四法。为菩萨冤不可同行。我今于此。重说颂曰。</p>
  <p class="l-js-5c">若行声闻乘　　出家自利行</p>
  <p class="l-js-5c">及彼辟支迦　　证悟浅理行</p>
  <p class="l-js-5c">耽著世间艺　　伎术禁咒等</p>
  <p class="l-js-5c">复用世智辩　　虚集无利法</p>
  <p class="l-js-5c">诳赚于众生　　不到真实际</p>
  <p class="l-js-5c">此四菩萨行　　善根皆灭尽</p>
  <p class="l-js-5c">冤家不同行　　佛言宜远离</p>
  <p>佛告迦叶波。有四种法为菩萨善友。迦叶白言。云何四法。一者所有求菩提道者。为菩萨善友。二者作大法师。为菩萨善友。三者以闻思修慧。出生一切善根者。为菩萨善友。四者于佛世尊求一切佛法者。为菩萨善友。迦叶如是四法。为菩萨善友。我今于此。重说颂曰。</p>
  <p class="l-js-5c">求成菩提者　　佛子亲善友</p>
  <p class="l-js-5c">作大说法师　　显发闻思慧</p>
  <p class="l-js-5c">教化诸众生　　出生五善根</p>
  <p class="l-js-5c">恒为善逝子　　当获正觉道</p>
  <p class="l-js-5c">佛说此四法　　不迷于正行</p>
  <p class="l-js-5c">令得大菩提　　是名真善友</p>
  <p>佛告迦叶波。有四种法。为菩萨影像。迦叶白言。云何四法。一者为利养不为法。二者为要称赞不为戒德。三者自利求安不利苦恼众生。四者于实德能不生分别乐欲。迦叶。如是四法。为菩萨影像。我今于此。重说颂曰。</p>
  <p class="l-js-5c">广求于利养　　不为听受法</p>
  <p class="l-js-5c">爱乐人赞扬　　弃舍于德业</p>
  <p class="l-js-5c">一向求自安　　不愍众生苦</p>
  <p class="l-js-5c">于彼实德能　　无乐无分别</p>
  <p class="l-js-5c">如是四种法　　佛说为影像</p>
  <p class="l-js-5c">汝诸菩萨众　　各各宜远离</p>
  <p>佛告迦叶波。有四种法。为菩萨实德。迦叶白言。云何四法。一者入空解脱门。信业报无性。二者入无我无愿门。虽得涅槃。恒起大悲乐度众生。三者于大轮回巧施方便。四者于诸有情虽行给施不求果报。迦叶。如是四法。为菩萨实德。我今于此。重说颂曰。</p>
  <p class="l-js-5c">入彼空解脱　　信观业无性</p>
  <p class="l-js-5c">无我无愿门　　安住慈愍行</p>
  <p class="l-js-5c">虽证涅槃空　　乐度众生故</p>
  <p class="l-js-5c">于彼轮回中　　巧设诸方便</p>
  <p class="l-js-5c">广济于群生　　不希于福报</p>
  <p>佛告迦叶波。有四种法。为菩萨大藏。迦叶白言。云何四法。一者于诸佛所恭敬供养。二者恒行六度大波罗蜜多。三者尊重法师心不退动。四者乐居林野心无杂乱。迦叶。如是四法。为菩萨大藏。我今于此。重说颂曰。</p>
  <p class="l-js-5c">于彼诸佛所　　供养一切佛</p>
  <p class="l-js-5c">大乘六度中　　所行波罗蜜</p>
  <p class="l-js-5c">尊重说法师　　承事心无退</p>
  <p class="l-js-5c">常居林野中　　清净无杂乱</p>
  <p class="l-js-5c">此四善逝说　　佛子大法藏</p>
  <p>佛告迦叶波。有四种法。远离菩萨魔道。迦叶白言。云何四法。一者所行诸行不离菩提心。二者于一切众生心无恼害。三者于一切法明了通达。四者于一切众生不生轻慢。迦叶。如是四法。远离菩萨魔道。我今于此。重说颂曰。</p>
  <p class="l-js-5c">所行众善行　　不离菩提心</p>
  <p class="l-js-5c">于彼诸群生　　恒时无恼害</p>
  <p class="l-js-5c">诸法善通达　　于生绝轻慢</p>
  <p class="l-js-5c">此四善逝说　　远离诸魔道</p>
  <p class="l-js-5c">是人依此行　　得彼真空际</p>
  <p>佛告迦叶波。有四种法。集菩萨一切善根。迦叶白言。四法云何。一者乐住林间寂静宴默。二者布施爱语利行同事摄诸众生。三者乐求妙法弃舍身命。四者闻义不足集诸善根勤行精进。迦叶。如是四法。能集菩萨一切善根。我今于此。重说颂曰。</p>
  <p class="l-js-5c">乐住闲寂处　　宴默离喧烦</p>
  <p class="l-js-5c">四摄御众生　　令登于觉路</p>
  <p class="l-js-5c">勤求于妙法　　弃舍于身命</p>
  <p class="l-js-5c">精进集善根　　闻法心无足</p>
  <p class="l-js-5c">佛说此四行　　出生无边善</p>
  <p>佛告迦叶波。有四种法。生菩萨无量福德。迦叶白言。云何四法。一者恒行法施心无吝惜。二者起大悲心救护破戒众生。三者化诸有情发菩提心。四者于下劣恶人忍辱救护。迦叶。如是四法。出生菩萨无量福德。我今于此。重说颂曰。</p>
  <p class="l-js-5c">广说诸妙法　　清净心无吝</p>
  <p class="l-js-5c">毁禁诸有情　　救护垂慈愍</p>
  <p class="l-js-5c">令彼众生类　　发于净觉心</p>
  <p class="l-js-5c">种种劣恶人　　救护行忍辱</p>
  <p class="l-js-5c">菩萨及诸佛　　同行此四行</p>
  <p>佛告迦叶波。有四种法。能破菩萨意地无明烦恼。迦叶白言。云何四法。一者所行戒行具足无犯。二者受持妙法身心无倦。三者随其意解传施法灯。四者礼敬投诚称扬佛德。迦叶如是四法。能破菩萨意地无明烦恼。我今于此。重说颂曰。</p>
  <p class="l-js-5c">坚持具足戒　　意地无缺犯</p>
  <p class="l-js-5c">妙法恒受持　　昼夜心无倦</p>
  <p class="l-js-5c">所解诸佛教　　随意施法灯</p>
  <p class="l-js-5c">称赞一切佛　　投诚恭敬礼</p>
  <p class="l-js-5c">智者行此四　　能断无明地</p>
  <p class="l-js-5c">一切诸佛心　　依此得菩提</p>
  <p>佛告迦叶波。有四种法。生菩萨无碍智。迦叶白言。云何四法。一者所有法施。二者受持妙法。三者不害他人。四者亦不轻慢。迦叶如是四法。生菩萨无碍智。我今于此。重说颂曰。</p>
  <p class="l-js-5c">所行妙法施　　令彼得受持</p>
  <p class="l-js-5c">不嫉众生学　　尊重于持戒</p>
  <p class="l-js-5c">四法除宿罪　　获成最上觉</p>
  <p class="l-js-5c">依此得菩提　　出生无碍智</p>
  <p class="l-js-5c">复别十二行　　智者得菩提</p>
  <p class="l-js-5c">成就甘露味　　所有诸众生</p>
  <p class="l-js-5c">而具深法眼　　解说读诵持</p>
  <p class="l-js-5c">佛说于彼人　　获福无有量</p>
  <p class="l-js-5c">所有恒河沙　　俱胝佛刹土</p>
  <p class="l-js-5c">满中盛七宝　　供养一切佛</p>
  <p class="l-js-5c">彼福亦无量　　若人念此法</p>
  <p class="l-js-5c">四句伽他经　　福德胜于彼</p>
  <p class="l-js-5c">复次迦叶波　　若持此四句</p>
  <p class="l-js-5c">未名菩萨者　　得名为菩萨</p>
  <p class="l-js-5c">说此四法中　　具足十善行</p>
  <p class="l-js-5c">依法平等心　　是故名菩萨</p>
</body></html>