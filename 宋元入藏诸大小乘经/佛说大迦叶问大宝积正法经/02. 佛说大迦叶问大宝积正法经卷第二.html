<!DOCTYPE html>
<html>
<head>
  <meta charset="utf-8"/>
  <meta name="author" content="施护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说大迦叶问大宝积正法经卷第二</title>
</head>
<body>
  <h1 class="head">佛说大迦叶问大宝积正法经卷第二</h1>
  <p>佛告迦叶波。若诸菩萨。具足三十二法。名为菩萨。迦叶白言。云何三十二法。所为利益一切众生。一切智智种子。不量贵贱令得智慧。为一切众生低心离我。真实愍念其意不退。善友恶友心行平等。虽到涅槃思念爱语。先意问讯愍见重担。于诸众生恒起悲心。常求妙法。心无疲厌。闻法无足。常省己过不说他犯。具诸威仪恒发大心。修诸胜业不求果报。所生戒德灭诸轮回。令诸有情道心增进。一切善根皆悉集行。虽行忍辱精进。如入无色禅定。智慧方便善解总持。恒以四摄巧便受行。持戒犯戒慈心不二。常处山林乐问深法。世间所有种种厌离。爱乐出世无为果德。远离小乘正行大行。弃舍恶友亲近善友。于四无量及五神通。皆悉通达已净无知。不著邪正如实依师。发菩提心纯一无杂。迦叶。如是具足三十二法。是则名为菩萨。我今于此。重说颂曰。</p>
  <p class="l-js-5c">利益诸众生　　欲行清净行</p>
  <p class="l-js-5c">令生一切智　　不择于贵贱</p>
  <p class="l-js-5c">同入如来慧　　真实愍众生</p>
  <p class="l-js-5c">心意不退转　　善友及恶友</p>
  <p class="l-js-5c">平等观于彼　　虽到于涅槃</p>
  <p class="l-js-5c">爱语先问讯　　忧愍于重担</p>
  <p class="l-js-5c">及彼诸众生　　不断于大悲</p>
  <p class="l-js-5c">求法心无苦　　闻义常不足</p>
  <p class="l-js-5c">恒省自身非　　不讥他人犯</p>
  <p class="l-js-5c">具修众威仪　　而起大乘行</p>
  <p class="l-js-5c">不求于果报　　所持诸戒德</p>
  <p class="l-js-5c">断灭于轮回　　令彼诸有情</p>
  <p class="l-js-5c">远害增道意　　忍辱集善根</p>
  <p class="l-js-5c">精进修诸行　　如入无色定</p>
  <p class="l-js-5c">智慧诸方便　　总持而善解</p>
  <p class="l-js-5c">四摄恒受行　　持犯二俱愍</p>
  <p class="l-js-5c">常处于林间　　恒乐闻深法</p>
  <p class="l-js-5c">厌离于世间　　爱敬无上果</p>
  <p class="l-js-5c">远离声闻乘　　而修大乘行</p>
  <p class="l-js-5c">弃舍于恶朋　　亲近于善友</p>
  <p class="l-js-5c">五通四无量　　智慧悉通达</p>
  <p class="l-js-5c">清净绝无知　　不著于邪正</p>
  <p class="l-js-5c">依师究真实　　纯一无杂行</p>
  <p class="l-js-5c">佛说观行法　　先发菩提心</p>
  <p class="l-js-5c">若此三十二　　善逝当演说</p>
  <p class="l-js-5c">菩萨具足行　　得佛甘露味</p>
  <p>佛告迦叶波。我为菩萨。说譬喻法。令彼知见为菩萨德。迦叶白言。其义云何。迦叶。譬如地大与一切众生。为其所依令彼长养。而彼地大于其众生无求无爱。菩萨亦然。从初发心直至道场。坐得成菩提。于其中间。运度一切众生无爱无求。亦复如是。我今于此。而说颂曰。</p>
  <p>譬如地大　　与诸众生　　依止长养</p>
  <p>于彼众生　　无求无爱　　菩萨亦尔</p>
  <p>从初发心　　直至道场　　成无上觉</p>
  <p>运度有情　　无求无爱　　无冤无亲</p>
  <p>平等摄受　　令得菩提</p>
  <p>佛告迦叶波。譬如水界润益一切药草树木。而彼水界于其草木无爱无求。迦叶。菩萨亦然。以清净慈心。遍行一切众生。润益有情白法种子。令得增长无爱无求。我今于此。而说颂曰。</p>
  <p>譬如水界　　润益一切　　药草树木</p>
  <p>令得生长　　无爱无求　　菩萨亦尔</p>
  <p>以净慈心　　遍及有情　　次第普润</p>
  <p>净种增长　　破大力魔　　得佛菩提</p>
  <p>佛告迦叶。譬如火界成熟一切谷麦苗稼。火界于彼无爱无求。迦叶。菩萨亦尔。以大智慧成熟一切众生善芽。我今于此。而说颂曰。</p>
  <p>譬如火界　　成熟一切　　五谷苗稼</p>
  <p>而彼火界　　于其苗稼　　无求无爱</p>
  <p>菩萨亦尔　　以智慧火　　成熟一切</p>
  <p>众生善芽　　菩萨于彼　　无求无爱</p>
  <p>佛告迦叶。譬如风界遍满一切诸佛刹土。迦叶。菩萨亦尔。以善方便遍众生界令解佛法。我今于此。而说颂曰。</p>
  <p>譬如风界　　随自势力　　普遍佛刹</p>
  <p>诸菩萨众　　亦复如是　　以善方便</p>
  <p>为其佛子　　说最上法</p>
  <p>佛告迦叶。譬如魔冤领四军兵。欲界诸天不能降彼。迦叶。菩萨亦尔。得意清净一切众魔不能惑乱。我今于此。而说颂曰。</p>
  <p>譬如魔冤　　领四军兵　　欲界诸天</p>
  <p>不能降彼　　菩萨亦尔　　得意清净</p>
  <p>一切众魔　　不可惑乱</p>
  <p>佛告迦叶。譬如白月渐渐增长乃至圆满。迦叶。菩萨亦尔。以无染心求一切法乃至圆满。我今于此。而说颂曰。</p>
  <p>譬如白月　　渐渐增长　　直至圆满</p>
  <p>菩萨亦尔　　以无染心　　求修诸善</p>
  <p>渐渐增进　　白法圆满</p>
  <p>佛告迦叶。譬如日出放大光明。照彼世间无不朗然。迦叶。菩萨亦尔。放智慧光照诸众生。无不开悟。我今于此。而说颂曰。</p>
  <p>譬如日出　　照彼世间　　一切物像</p>
  <p>无不朗然　　菩萨亦尔　　放智慧光</p>
  <p>照诸有情　　无不开解</p>
  <p>佛告迦叶。譬如师子兽王有大威德。于彼一切所行之处不惊不怖。迦叶。菩萨亦尔。安住多闻戒德。如是一切所往之处不惊不怖。我今于此。而说颂曰。</p>
  <p>师子兽王　　威德勇猛　　所行之处</p>
  <p>心无惊怖　　菩萨亦尔　　安住多闻</p>
  <p>持戒智慧　　于彼世间　　所行之处</p>
  <p>离诸怖畏</p>
  <p>佛告迦叶。譬如龙象有大势力。担负一切重物而无疲苦。迦叶。菩萨亦尔。担负一切众生五蕴诸苦。不得其苦。我今于此。而说颂曰。</p>
  <p>譬如龙象　　有大势力　　身负重物</p>
  <p>而不疲苦　　菩萨亦尔　　担负众生</p>
  <p>五蕴诸苦　　亦无疲苦</p>
  <p>佛告迦叶。譬如莲华生长水中淤泥浊水而不能染。迦叶。菩萨亦尔。虽生世间。世间杂染终不能著。我今于此。而说颂曰。</p>
  <p>譬如莲华　　出生水中　　浊水淤泥</p>
  <p>而不可染　　菩萨亦尔　　虽生世间</p>
  <p>种种杂染　　而不能著</p>
  <p>佛告迦叶。譬如有人方便断树不断树根。而于后时复生大地。迦叶。菩萨亦尔。以方便力断彼烦恼。不断彼种以大悲善根复生三界。我今于此。而说颂曰。</p>
  <p>譬如有人　　以其方便　　而断树身</p>
  <p>不断树根　　如是后时　　复生大地</p>
  <p>菩萨亦尔　　以善方便　　断彼烦恼</p>
  <p>不断彼种　　以大悲故　　复生三界</p>
  <p>佛告迦叶。譬如诸方所流河水。皆归大海同一碱味。迦叶。菩萨亦尔。所有一切善根。种种利益回向菩提。与彼涅槃同归一味。我今于此。而说颂曰。</p>
  <p>譬如一切　　江河诸水　　皆入大海</p>
  <p>同一碱味　　菩萨亦尔　　所有一切</p>
  <p>善根利益　　回向菩提　　及彼真际</p>
  <p>同归一味</p>
  <p>佛告迦叶。譬如四大天王及忉利天众。要彼安住妙高之山。迦叶。菩萨亦尔。为一切智所修善法。要彼安住菩提大心。我今于此。而说颂曰。</p>
  <p>譬如四王　　及帝释众　　要彼安住</p>
  <p>妙高之山　　菩萨亦尔　　为一切智</p>
  <p>所修善法　　安住菩提</p>
  <p>佛告迦叶。譬如国王欲行王事须假宰臣。迦叶。菩萨亦尔。欲为佛事。须假智慧方便。我今于彼。而说颂曰。</p>
  <p>譬如国王　　欲行王事　　须仗宰臣</p>
  <p>而得成就　　菩萨亦尔　　欲为佛事</p>
  <p>假方便慧　　决定成就</p>
  <p>佛告迦叶。譬如晴天无其云雾。于彼世间终无降雨之相。迦叶。菩萨亦尔。寡闻小智于诸有情。终无说法之相。我今于此。而说颂曰。</p>
  <p>譬如虚空　　晴无云雾　　于彼世间</p>
  <p>终不降雨　　菩萨亦尔　　寡闻少智</p>
  <p>于其有情　　无说法相</p>
  <p>佛告迦叶。譬如虚空起大云雷。必降甘雨成熟苗稼。迦叶。菩萨亦尔。于其世间起慈悲云。降妙法雨成熟众生。我今于此。而说颂曰。</p>
  <p>譬如虚空　　云雷忽起　　必降甘泽</p>
  <p>成熟苗稼　　菩萨亦尔　　普覆慈云</p>
  <p>降霔法雨　　成熟有情</p>
  <p>佛告迦叶。譬如转轮圣王有其七宝恒随王行。迦叶。菩萨亦尔。有七觉支恒随菩萨。我今于此。而说颂曰。</p>
  <p>譬如世间　　转轮圣王　　所有七宝</p>
  <p>恒随王行　　菩萨亦尔　　有七觉支</p>
  <p>所到之处　　随逐菩萨</p>
  <p>佛告迦叶。譬如摩尼宝珠得多富贵。价直迦哩沙波拏。百千富贵。迦叶。菩萨亦尔。得多富贵价直声闻缘觉百千富贵。我今于此。而说颂曰。</p>
  <p class="l-js-5c">譬如摩尼宝　　富贵广得多</p>
  <p class="l-js-5c">迦哩沙波拏　　百千不可比</p>
  <p class="l-js-5c">菩萨亦如是　　富贵倍弘多</p>
  <p class="l-js-5c">辟支及声闻　　百千亦难比</p>
  <p>佛告迦叶。譬如忉利天众。若住杂林者。受用富贵平等无二。迦叶。菩萨亦尔。若住清净心者。为一切众生正直方便平等无二。我今于此。而说颂曰。</p>
  <p class="l-js-5c">譬如忉利天　　住彼杂林者</p>
  <p class="l-js-5c">受用于富贵　　平等无有二</p>
  <p class="l-js-5c">菩萨亦如是　　住心清净者</p>
  <p class="l-js-5c">正直为群生　　方便亦无二</p>
  <p>佛告迦叶。譬如有人妙解禁咒善知毒药。一切毒药不能为害。迦叶。菩萨亦尔。具大智慧善行方便。一切烦恼不能为害。我今于此。而说颂曰。</p>
  <p class="l-js-5c">譬如世间人　　善知药禁咒</p>
  <p class="l-js-5c">一切毒药等　　不能为损害</p>
  <p class="l-js-5c">菩萨亦如是　　若具方便慧</p>
  <p class="l-js-5c">一切烦恼毒　　不能为损害</p>
  <p>佛告迦叶。譬如世间粪壤之地。能生肥盛甘蔗。迦叶。菩萨亦尔。若处烦恼粪地。能生一切智种。我今于此。而说颂曰。</p>
  <p class="l-js-5c">譬如粪壤地　　出生于甘蔗</p>
  <p class="l-js-5c">倍常而肥盛　　菩萨处烦恼</p>
  <p class="l-js-5c">出生一切智　　其义亦如是</p>
  <p>佛告迦叶。譬如有人不学武艺。若执器仗宁解施设。迦叶。菩萨亦尔。先未闻法寡识机药。若执智见何辩邪正。佛告迦叶。譬如[穴/(采-木+田)]师欲烧瓦器须用大火。迦叶。菩萨亦尔。欲为愚迷众生开发智慧。须用佛法智火。迦叶。是故此大宝积正法。令菩萨修学受持得解法行。</p>
  <p>迦叶白言。菩萨云何受持见正法行。迦叶。如自观身无我无人无众生无寿命无名无相。无观行故。迦叶。如此说名正观影像中法。复次迦叶。如实正观影像中法。迦叶。云何影像中法。如正观色。观彼无常亦非无常。如是受想行识。常与无常无定无不定。迦叶。此说如实观察影像中法。</p>
  <p>复次迦叶。如实观察影像中法。所有地界。常与无常无定无不定。如是水界火界风界空界识界。亦复如是无定无不定。迦叶。此说如实观察影像中法。</p>
  <p>复次迦叶。所有眼处常无常性无定无不定。如是耳处鼻处舌处身处意处常无常性。无定无不定。迦叶。此说影像中法如实观察。</p>
  <p>复次迦叶。此定一法。此不定二法。若彼二法于是色中。不见不住无微无识亦无相故。迦叶。此说影像中法如实观察。</p>
  <p>复次迦叶。我见一法无我二法。若彼二法于是色中。不见不住无微无识。亦无相故。迦叶。此说影像中法如实观察。</p>
  <p>复次迦叶。此真实心一法。此不实心二法。迦叶。二法所在无心无觉无意无识。迦叶。此说影像中法如实观察。</p>
  <p>复次迦叶。善不善。世间出世间。有罪无罪。有漏无漏。有为无为。有烦恼无烦恼。如是一切法。迦叶。此生法一此灭法二。若二法中无集无散不可求得。迦叶。此说影像中法如实观察。</p>
  <p>复次迦叶。此有法一此无法二。若此二法于是色中。不见不住无微无识亦无相故。迦叶。此说影像中法如实观察。</p>
  <p>复次迦叶。此轮回一法。此涅槃二法。若彼二法于是色中。不见不住无微无识。迦叶。此说影像中法如实观察。</p>
  <p>复次迦叶。我说汝等。无明缘生行。行缘生识。识缘生名色。名色缘生六入。六入缘生触。触缘生受。受缘生爱。爱缘生取。取缘生有。有缘生老死。老死缘生忧悲苦恼。迦叶。如是集得此一大苦蕴。所有无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死灭。老死灭忧悲苦恼得灭。如是得此一大苦蕴灭。迦叶。若以智观明无明等无此二相。迦叶。此影像中法如实观察。</p>
  <p>复次迦叶。如是行行灭。如是识识灭。如是名色名色灭。如是六入六入灭。如是触触灭。如是受受灭。如是爱爱灭。如是取取灭。如是有有灭。如是生生灭。如是老死老死灭。如是智观生性灭。性无二相故。迦叶。离此二相。此说影像中法如实观察。</p>
  <p>复次迦叶。应当正观影像中法。彼法非空。亦非不空。如是空法无法相非无法相。法相即空相。空相即无相。无相即无愿。所以者何。无所愿作故。无相即空相。如是行者若法未生不生。法未生故。如彼法生。彼亦不生。生已谢故。如是无生生离取故。法无自性。无性即空。如是正观此说影像中法。</p>
  <p>复次迦叶。补特伽罗非破坏空。即体是空。本非有故。非前际空非后际空。现在即空。迦叶白言。彼补特迦罗。我今觉悟知彼是空。破坏我故。一切皆空此法如是。佛言。迦叶汝言非也。迦叶宁可见彼补特迦罗如须弥山量。勿得离我而见彼空。何以故。破我断空执一切空。我则说为大病。而不可救。</p>
  <p>佛告迦叶。譬如人病其病深重。而下良药令彼服行。药虽入腹病终不差。迦叶。此人得免疾不。迦叶白言。不也世尊。佛言。于意云何。世尊此人病重故。不可疗也。佛言。迦叶彼著空者。亦复如是。于一切处深著空见我即不医。我今于此而说颂曰。</p>
  <p class="l-js-5c">譬如重病者　　令彼服良药</p>
  <p class="l-js-5c">虽服病不退　　彼人不可疗</p>
  <p class="l-js-5c">著空亦如是　　于彼一切处</p>
  <p class="l-js-5c">深著于空见　　我说不可医</p>
  <p>佛告迦叶。譬如愚人观彼虚空。而生怕怖捶胸悲哭。所以者何。恐虚空落地损害于身。佛言。迦叶彼虚空能落地不。迦叶云不也。佛言迦叶。若彼愚迷沙门婆罗门亦复如是。彼闻空法心生惊怖。所以者何。若空我大心依何行用。我今于此而说颂曰。</p>
  <p class="l-js-5c">譬如愚迷人　　于空生怕怖</p>
  <p class="l-js-5c">悲哭而远行　　恐虚空落地</p>
  <p class="l-js-5c">虚空无所碍　　不损于众生</p>
  <p class="l-js-5c">此人自愚迷　　妄生于惊怖</p>
  <p class="l-js-5c">沙门婆罗门　　愚见亦如是</p>
  <p class="l-js-5c">闻彼诸法空　　心生于怖畏</p>
  <p class="l-js-5c">若空破坏我　　依何生受用</p>
  <p>佛告迦叶。譬如画师自画丑恶夜叉。画已惊怖迷闷仆倒。迦叶。彼凡夫众生亦复如是。自作色声香味触法。作已迷彼堕落轮回。我今于此而说颂曰。</p>
  <p class="l-js-5c">譬如工画师　　画彼恶夜叉</p>
  <p class="l-js-5c">于彼自惊怖　　迷闷仆倒地</p>
  <p class="l-js-5c">凡夫亦复然　　自著于声色</p>
  <p class="l-js-5c">迷彼不觉知　　堕落轮回道</p>
  <p>佛告迦叶。譬如幻士变作幻化。是彼幻化能变幻士。迦叶。相应行比丘亦复如是。而自发意。如是说一切皆空。彼虚空无实亦能如是说。我今于此而说颂曰。</p>
  <p class="l-js-5c">譬如于幻士　　能变于幻化</p>
  <p class="l-js-5c">而彼幻化人　　亦能变幻士</p>
  <p class="l-js-5c">相应行比丘　　发意亦如是</p>
  <p class="l-js-5c">说彼一切空　　无实空亦说</p>
  <p>佛告迦叶。譬如二木相钻风吹出火。火既生已烧彼二木。迦叶如实正观亦复如是。于正见道生彼慧根。慧根既生烧彼正观。我今于此而说颂曰。</p>
  <p class="l-js-5c">譬如钻二木　　风吹生彼火</p>
  <p class="l-js-5c">火生刹那间　　而复烧二木</p>
  <p class="l-js-5c">正观亦如是　　能生于慧根</p>
  <p class="l-js-5c">生彼一刹那　　还复烧正观</p>
</body></html>