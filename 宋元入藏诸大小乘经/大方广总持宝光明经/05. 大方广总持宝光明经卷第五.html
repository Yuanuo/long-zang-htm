<!DOCTYPE html>
<html>
<head>
  <meta charset="utf-8"/>
  <meta name="author" content="法天/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>大方广总持宝光明经卷第五</title>
</head>
<body>
  <h1 class="head">大方广总持宝光明经卷第五</h1>
  <p class="l-js-7c">又放光明种种严　　种种幢幡及伞盖</p>
  <p class="l-js-7c">作诸妓乐及众香　　严持上妙杂花香</p>
  <p class="l-js-7c">如是种种供养佛　　花香烧香及粖香</p>
  <p class="l-js-7c">幢幡妙盖垂宝帐　　能出种种妙庄严</p>
  <p class="l-js-7c">又放光明发净心　　手持众宝而住立</p>
  <p class="l-js-7c">清净大仙佛塔处　　得此清净妙光明</p>
  <p class="l-js-7c">又放广大光明云　　复雨种种妙涂香</p>
  <p class="l-js-7c">涂香水洒塔界地　　是故得此光明云</p>
  <p class="l-js-7c">又放光明种种严　　裸者得衣而庄饰</p>
  <p class="l-js-7c">种种璎珞种种衣　　是故出生庄严施</p>
  <p class="l-js-7c">又放光明名众味　　施诸上味饥渴者</p>
  <p class="l-js-7c">种种上味之饮食　　施已获得大光明</p>
  <p class="l-js-7c">又放光明名胜义　　库藏珍宝施贫穷</p>
  <p class="l-js-7c">及施三宝无有尽　　是故檀行胜义成</p>
  <p class="l-js-7c">又放光明眼清净　　盲者得视众色相</p>
  <p class="l-js-7c">以灯供佛及佛塔　　获得放光清净眼</p>
  <p class="l-js-7c">又放光明耳清净　　聋者各得闻众声</p>
  <p class="l-js-7c">施佛音乐及佛塔　　获得清净光明耳</p>
  <p class="l-js-7c">又放光明清净鼻　　鼻根不具闻妙香</p>
  <p class="l-js-7c">施妙涂香佛及塔　　获得清净光明鼻</p>
  <p class="l-js-7c">又放光明清净舌　　得佛柔软慈意语</p>
  <p class="l-js-7c">远离粗犷杂秽言　　获得光明舌相好</p>
  <p class="l-js-7c">又放光明身清净　　身根不具复圆满</p>
  <p class="l-js-7c">舍身量等佛及塔　　是故得此清净身</p>
  <p class="l-js-7c">又放光明意清净　　一切妙意彼皆得</p>
  <p class="l-js-7c">因心意作三摩地　　得此清净意光明</p>
  <p class="l-js-7c">又放光明色清净　　思见仁王众色相</p>
  <p class="l-js-7c">种种妙色靡不周　　得获庄严光明塔</p>
  <p class="l-js-7c">又放光明声清净　　非声空声悉尽知</p>
  <p class="l-js-7c">生信由如于谷向　　放此清净声光明</p>
  <p class="l-js-7c">又放清净香光明　　一切臭气为妙香</p>
  <p class="l-js-7c">妙香水洒佛塔庙　　放光住此菩提树</p>
  <p class="l-js-7c">又放清净味光明　　有毒无毒变上味</p>
  <p class="l-js-7c">供佛声闻及父母　　施诸上味得光明</p>
  <p class="l-js-7c">又放光明触清净　　涩滑软触悉安乐</p>
  <p class="l-js-7c">剑戟箭枪如云雨　　变为柔软妙花鬘</p>
  <p class="l-js-7c">无数软衣触获安　　渡生往诣于佛所</p>
  <p class="l-js-7c">妙花涂香清净衣　　得施鬘盖放光明</p>
  <p class="l-js-7c">又放清净法光明　　一切毛端难思法</p>
  <p class="l-js-7c">为诸世间而出现　　得佛演说一切法</p>
  <p class="l-js-7c">信法自性本不生　　法身报身亦复尔</p>
  <p class="l-js-7c">法常寂住等虚空　　是故得获清净法</p>
  <p class="l-js-7c">光明现前应是作　　于大仙面一毛端</p>
  <p class="l-js-7c">出生殑伽沙等光　　一切各各随业因</p>
  <p class="l-js-7c">亦如现前一毛尘　　出现殑伽微尘等</p>
  <p class="l-js-7c">如是一切毛皆尽　　此三摩地大仙现</p>
  <p class="l-js-7c">若放光明如本行　　是光所作过去同</p>
  <p class="l-js-7c">彼若不现此光明　　云何神变等大仙</p>
  <p class="l-js-7c">彼得福德既同因　　随喜劝请亦如是</p>
  <p class="l-js-7c">若有得见悉获安　　是光自他俱解了</p>
  <p class="l-js-7c">若作福业善安和　　相续不断供养佛</p>
  <p class="l-js-7c">如来功德应忻求　　睹此光明如是作</p>
  <p class="l-js-7c">由如盲人不睹日　　不分昼夜及世间</p>
  <p class="l-js-7c">云何眼等能了色　　各各法义而得解</p>
  <p class="l-js-7c">调御放光亦如是　　分明示彼不自见</p>
  <p class="l-js-7c">未离颠倒妄想言　　毕竟不得廓彻意</p>
  <p class="l-js-7c">乘宝宫殿众严持　　种种资具妙香华</p>
  <p class="l-js-7c">大众无有能知者　　彼之疾病甚难袪</p>
  <p class="l-js-7c">调御光明亦如是　　此光自障不能知</p>
  <p class="l-js-7c">处诳妄语未能除　　毕竟不能心广大</p>
  <p class="l-js-7c">睹此光明能了别　　常得乐说而安乐</p>
  <p class="l-js-7c">彼身无疑妄想除　　离我即大功德幢</p>
  <p class="l-js-7c">变化主伴而庄严　　依此无上三摩地</p>
  <p class="l-js-7c">无边一切诸十方　　显示佛子并主伴</p>
  <p class="l-js-7c">种种三千微尘刹　　光明严饰莲花座</p>
  <p class="l-js-7c">一切身同跏趺坐　　变化示此三摩地</p>
  <p class="l-js-7c">自他十刹微尘等　　莲花坐彼诸眷属</p>
  <p class="l-js-7c">各各佛子众围绕　　安住遍入三摩地</p>
  <p class="l-js-7c">彼以大仙化导力　　众生从佛功德出</p>
  <p class="l-js-7c">互相围绕大莲华　　同时合掌而恭敬</p>
  <p class="l-js-7c">此法是大调御师　　若入寂静三摩地</p>
  <p class="l-js-7c">得诸弟子众围绕　　由如众星中朗月</p>
  <p class="l-js-7c">如彼入于一方中　　显示佛子并眷属</p>
  <p class="l-js-7c">一切方中此皆尽　　变化示此三摩地</p>
  <p class="l-js-7c">彼方覆闭悉蠲除　　最上三摩地行入</p>
  <p class="l-js-7c">或有从于三昧起　　自身显示于十方</p>
  <p class="l-js-7c">或有东方三昧中　　西方不起能摇动</p>
  <p class="l-js-7c">或有西方三昧中　　东方现起大人相</p>
  <p class="l-js-7c">悉能入此十方中　　异方复现诸三昧</p>
  <p class="l-js-7c">广能现此功德智　　大仙神变三摩地</p>
  <p class="l-js-7c">若尽异方一切刹　　无数如来皆往诣</p>
  <p class="l-js-7c">一一足下而致敬　　现住安乐三摩地</p>
  <p class="l-js-7c">或以三昧视众生　　西方尽刹而湛然</p>
  <p class="l-js-7c">一切如来悉现前　　现作无数诸供养</p>
  <p class="l-js-7c">如是西方尽见已　　复往阿僧祇佛刹</p>
  <p class="l-js-7c">于彼足下而致敬　　得住安乐三摩地</p>
  <p class="l-js-7c">彼以等持而正见　　尽于东方诸刹土</p>
  <p class="l-js-7c">一切如来悉现前　　又睹无数诸供养</p>
  <p class="l-js-7c">入此十方佛刹已　　一一方尽无动摇</p>
  <p class="l-js-7c">于中现起诸三昧　　种种供养世间灯</p>
  <p class="l-js-7c">彼于眼尘三昧中　　能现大色诸境界</p>
  <p class="l-js-7c">见此不可思议色　　天上人间悉愕然</p>
  <p class="l-js-7c">既睹色尘三昧已　　作是思惟眼尘境</p>
  <p class="l-js-7c">眼之自性非生灭　　是故开阐无相空</p>
  <p class="l-js-7c">或有耳尘三昧中　　能现大声诸境界</p>
  <p class="l-js-7c">入于一切语言音　　天上人间悉愕然</p>
  <p class="l-js-7c">既睹声尘三昧已　　审谛思惟耳尘境</p>
  <p class="l-js-7c">耳之自性非生灭　　是故开阐无相空</p>
  <p class="l-js-7c">或有鼻尘三昧中　　能现大香诸境界</p>
  <p class="l-js-7c">如是妙香悉遍入　　天上人间悉愕然</p>
  <p class="l-js-7c">既睹香尘三昧已　　复谛思惟鼻尘境</p>
  <p class="l-js-7c">鼻之自性非生灭　　是故开阐无相空</p>
  <p class="l-js-7c">或有舌尘三昧中　　能现大舌尘境界</p>
  <p class="l-js-7c">如是上味普周遍　　天上人间悉愕然</p>
  <p class="l-js-7c">既得上味三昧已　　审谛思惟舌尘境</p>
  <p class="l-js-7c">舌之自性非生灭　　是故开阐无相空</p>
  <p class="l-js-7c">或有身尘三昧中　　能现大触尘境界</p>
  <p class="l-js-7c">世间触尘普遍入　　天上人间悉愕然</p>
  <p class="l-js-7c">既睹触尘三昧已　　身尘遍起谛思惟</p>
  <p class="l-js-7c">身之自性非生灭　　是故开阐无相空</p>
  <p class="l-js-7c">或有心尘三昧中　　能现大法尘境界</p>
  <p class="l-js-7c">既睹法尘三昧已　　复谛思惟心尘境</p>
  <p class="l-js-7c">心之自性非生灭　　是故开阐无相空</p>
  <p class="l-js-7c">彼以三昧婴孩身　　出现盛年壮色住</p>
  <p class="l-js-7c">彼现盛年三昧已　　复住衰老朽痼身</p>
  <p class="l-js-7c">住此衰老身三昧　　复发心作优婆塞</p>
  <p class="l-js-7c">住此优婆塞三昧　　改质现作比丘身</p>
  <p class="l-js-7c">住此比丘身三昧　　即得多闻比丘身</p>
  <p class="l-js-7c">住此多闻身三昧　　即得有学无学身</p>
  <p class="l-js-7c">既住如是身三昧　　即得住于如来身</p>
  <p class="l-js-7c">住是如来身三昧　　得佛最上妙色身</p>
  <p class="l-js-7c">住此最上身三昧　　化身现作天人形</p>
  <p class="l-js-7c">从此天形身三昧　　出生众多大龙身</p>
  <p class="l-js-7c">从此大龙身三昧　　出生诸大药叉身</p>
  <p class="l-js-7c">从此药叉身三昧　　出生一切步多身</p>
  <p class="l-js-7c">从此步多身三昧　　现前出生一毛端</p>
  <p class="l-js-7c">从此一毛端三昧　　出生一切众毛端</p>
  <p class="l-js-7c">从此一切毛端中　　出生一发毛端尘</p>
  <p class="l-js-7c">从此一发尘三昧　　出现一切发尘境</p>
  <p class="l-js-7c">一一发尘三昧中　　复能出现微尘数</p>
  <p class="l-js-7c">若见一尘三昧已　　出生一切微尘尽</p>
  <p class="l-js-7c">若见一一尘三昧　　出生大海金刚际</p>
  <p class="l-js-7c">从此金刚际三昧　　出生摩尼树花果</p>
  <p class="l-js-7c">从此摩尼树三昧　　出现如来大光明</p>
  <p class="l-js-7c">从此如来光三昧　　出现一切江海水</p>
  <p class="l-js-7c">从此江海三昧中　　复现大火尘境界</p>
  <p class="l-js-7c">从此火尘三昧中　　出生风尘之思念</p>
  <p class="l-js-7c">从此风尘之三昧　　出生大地尘境界</p>
  <p class="l-js-7c">从此地尘三昧中　　出生一切天宫殿</p>
  <p class="l-js-7c">于此宫殿三昧中　　思念等彼虚空界</p>
  <p class="l-js-7c">三昧解脱不思议　　悉得无边诸功德</p>
  <p class="l-js-7c">复能照耀无边劫　　一切如来尽难量</p>
  <p class="l-js-7c">一切如来同说此　　世间业果难思议</p>
  <p class="l-js-7c">龙化云水佛入定　　定中变化不思议</p>
  <p class="l-js-7c">见彼出生说少分　　于中彼众悉惊怪</p>
  <p class="l-js-7c">法师方便智令知　　所说敏速能解了</p>
  <p class="l-js-7c">即得住于八解脱　　声闻得一即为多</p>
  <p class="l-js-7c">或是得多由如一　　观彼虚空光炽焰</p>
  <p class="l-js-7c">炎赫炽盛俱洞然　　周匝俱为炽火城</p>
  <p class="l-js-7c">火城下彻于水轮　　于轮坐卧而安住</p>
  <p class="l-js-7c">刹那身变不思议　　彼众无有大悲心</p>
  <p class="l-js-7c">菩提行远弃世间　　身虽变化不思议</p>
  <p class="l-js-7c">不能利他为世间　　譬如日月游虚空</p>
  <p class="l-js-7c">悉能照见十方界　　陂湖池沼及渊泉</p>
  <p class="l-js-7c">方圆大小宝海河　　悉现不思议色相</p>
  <p class="l-js-7c">如日照见于十方　　如智解脱诸三昧</p>
  <p class="l-js-7c">若见如来佛亦然　　澄湛池边四兵众</p>
  <p class="l-js-7c">各各于中而现形　　利剑弓刀箭甲胄</p>
  <p class="l-js-7c">兜鍪覆膊绦铁札　　亦如众色而庄严</p>
  <p class="l-js-7c">见彼如来光明网　　不分憎爱离疑惑</p>
  <p class="l-js-7c">解脱功德三摩地　　天中海内说彼名</p>
  <p class="l-js-7c">乃至众生出生海　　闻彼所说尽能知</p>
  <p class="l-js-7c">自身语言皆欢喜　　爱乐贪恚杂语言</p>
  <p class="l-js-7c">一切随类能了知　　得妙总持法之力</p>
  <p class="l-js-7c">人间天上过有无　　名为睹噜婆惹娑</p>
  <p class="l-js-7c">婆罗门女称赞彼　　志愿无有爱恚心</p>
  <p class="l-js-7c">为无嫉妒得超身　　虽有辩才爱恚存</p>
  <p class="l-js-7c">不能成就大檀行　　名称远闻于世间</p>
  <p class="l-js-7c">无人不喜智功德　　譬如明智作幻术</p>
  <p class="l-js-7c">能现种种无边色　　或于昼夜月一念</p>
  <p class="l-js-7c">百年由如于风烛　　云何幻化有爱恚</p>
  <p class="l-js-7c">世间变化如幻梦　　定知远离于解脱</p>
  <p class="l-js-7c">如智善修人皆喜　　天与修罗共斗战</p>
  <p class="l-js-7c">天得修罗自退散　　以盖覆上乘车辇</p>
  <p class="l-js-7c">兵甲自退而散走　　修罗于彼生爱恚</p>
  <p class="l-js-7c">自说身变不思议　　富贵勇猛无能敌</p>
  <p class="l-js-7c">现身变化能如是　　能持大龙及金刚</p>
  <p class="l-js-7c">帝释眷属乘大象　　此象头现三十三</p>
  <p class="l-js-7c">一一复现于六牙　　一一牙上现七池</p>
  <p class="l-js-7c">池中现水皆盈满　　一一池现七莲花</p>
  <p class="l-js-7c">莲花种种而庄严　　一一华中复现七</p>
  <p class="l-js-7c">天女一切悉能知　　能解歌舞众妓乐</p>
  <p class="l-js-7c">帝释天众同娱乐　　知彼自身复龙形</p>
  <p class="l-js-7c">得同一切而变化　　种种造作等庄严</p>
  <p class="l-js-7c">或时现龙为最上　　彼现有爱有恚痴</p>
  <p class="l-js-7c">随自福业现神变　　智力方便相应行</p>
  <p class="l-js-7c">非三摩地不能作　　由如罗睺身变现</p>
  <p class="l-js-7c">变为金刚缚足下　　现身海中水至脐</p>
  <p class="l-js-7c">头与妙高而同等　　彼有爱恚贪嗔痴</p>
  <p class="l-js-7c">罗睺神变力如是　　魔王破坏世间灯</p>
  <p class="l-js-7c">若现神变无有边　　帝释化现不思议</p>
  <p class="l-js-7c">天与修罗共战时　　制伏修罗不能变</p>
  <p class="l-js-7c">彼现自身于帝释　　能知修罗勇猛力</p>
  <p class="l-js-7c">同时自往帝释前　　各各执持于金刚</p>
  <p class="l-js-7c">修罗执持而战栗　　变现千眼能怖畏</p>
  <p class="l-js-7c">光明炽盛执金刚　　身披甲胄有大力</p>
  <p class="l-js-7c">修罗既睹而退走　　彼以薄福力不任</p>
  <p class="l-js-7c">帝释为天现神变　　一切世间尽能救</p>
  <p class="l-js-7c">说此神变福无尽　　空中天鼓劝诸天</p>
  <p class="l-js-7c">说于彼众业果报　　知天耽著于欲乐</p>
  <p class="l-js-7c">天鼓出声而救度　　观身无常不久停</p>
  <p class="l-js-7c">此等自性不能了　　如幻如云翳星月</p>
  <p class="l-js-7c">万物自性如梦觉　　一切烦恼怨家因</p>
  <p class="l-js-7c">除得甘露离无常　　其中若有乐耽著</p>
  <p class="l-js-7c">无常迅速如摩竭　　一切眷属悉遭苦</p>
  <p class="l-js-7c">圣者增长于一切　　乐著欲乐如盲人</p>
  <p class="l-js-7c">若有闻法免无常　　鼓为帝释常诫劝</p>
  <p class="l-js-7c">及诸天众说妙法　　恒时演畅妙语言</p>
  <p class="l-js-7c">无边烦恼能广说　　彼能现此无色相</p>
  <p class="l-js-7c">天鼓出于大音声　　随诸天意现众色</p>
  <p class="l-js-7c">广为无作诸众生　　天与修罗相持时</p>
  <p class="l-js-7c">以天福力胜于彼　　天鼓空中劝天人</p>
  <p class="l-js-7c">出众音声悉同彼　　天鼓劝令生忻喜</p>
  <p class="l-js-7c">得生远离兵怖畏　　修罗王众自退散</p>
  <p class="l-js-7c">刹那恐惧尽消除　　鼓施甘露经劫数</p>
  <p class="l-js-7c">救度一切诸世间　　彼离烦恼魔王众</p>
  <p class="l-js-7c">不受烦恼说安乐　　帝释天女九十二</p>
  <p class="l-js-7c">化身令他悉欢喜　　一一幻身与彼同</p>
  <p class="l-js-7c">一切天女各同示　　诸女同时贪欲乐</p>
  <p class="l-js-7c">若住自性妙法中　　而为开示演妙法</p>
  <p class="l-js-7c">帝释神变一刹那　　帝释有爱有恚痴</p>
  <p class="l-js-7c">唯自娱乐诸眷属　　无人于世恒方便</p>
  <p class="l-js-7c">世间变化离爱欲　　魔王斗诤住世间</p>
  <p class="l-js-7c">摄伏一切众生类　　烦恼业力索普缚</p>
  <p class="l-js-7c">愚迷众生不能脱　　彼等有爱有恚痴</p>
  <p class="l-js-7c">一切世间魔王摄　　住于十种业道中</p>
  <p class="l-js-7c">一切世间自破坏　　梵王宫殿三千主</p>
  <p class="l-js-7c">乃至梵王三千宫　　普现其身于中住</p>
  <p class="l-js-7c">梵天王出妙音声　　梵王于彼世间中</p>
  <p class="l-js-7c">定知梵王能变化　　彼经劫数如刹那</p>
  <p class="l-js-7c">不能一念生悲智　　过于三灾坏劫已</p>
  <p class="l-js-7c">不思议心诸世间　　众生业报心生风</p>
  <p class="l-js-7c">风能成就器世间　　四海众山天宫殿</p>
  <p class="l-js-7c">广大种子光明宝　　风能生云而降雨</p>
  <p class="l-js-7c">雨止风卷云自收　　风能成熟世所有</p>
  <p class="l-js-7c">安乐众多诸世间　　彼不学于波罗蜜</p>
  <p class="l-js-7c">亦复不学佛功德　　能现世间不思议</p>
  <p class="l-js-7c">虽能如是人莫睹　　乃至飞禽走战声</p>
  <p class="l-js-7c">女声童男童女声　　云雷震吼海潮声</p>
  <p class="l-js-7c">众生各各悉闻知　　各各闻于自性声</p>
  <p class="l-js-7c">以广大辩无碍知　　江河各出广大声</p>
  <p class="l-js-7c">世间娱乐妙音声　　如来法海甚希有</p>
  <p class="l-js-7c">能摄一切诸众海　　海得妙宝水无尽</p>
  <p class="l-js-7c">江河竞澍复不增　　由如一切世间海</p>
  <p class="l-js-7c">定慧解脱福无尽　　智智出生诸功德</p>
  <p class="l-js-7c">得福功德亦不增　　娑誐罗龙能自在</p>
  <p class="l-js-7c">从下往诣化乐天　　广布慈云四大洲</p>
  <p class="l-js-7c">无数种种而庄严　　化乐天中阎浮名</p>
  <p class="l-js-7c">现云普遍众妙色　　或变红珠光晃耀</p>
  <p class="l-js-7c">睹史多天金雪色　　焰摩天中吠琉璃</p>
  <p class="l-js-7c">忉利天中琉璃藏　　四大王天水精色</p>
  <p class="l-js-7c">金刚坚固海云色　　紧那罗宫香发越</p>
  <p class="l-js-7c">龙王宫中莲花色　　坚守大力乌黑色</p>
  <p class="l-js-7c">阿修罗宫山石色　　上妙金光阳焰色</p>
  <p class="l-js-7c">异域他州种种严　　赡部洲中青碧色</p>
  <p class="l-js-7c">云色各各随洲变　　化乐天中现金云</p>
  <p class="l-js-7c">由如闪电日光色　　妙色等同清净月</p>
  <p class="l-js-7c">睹史多天紫金色　　焰摩天中金雪同</p>
  <p class="l-js-7c">忉利天中琉璃色　　四大王天水精色</p>
  <p class="l-js-7c">金刚坚固海云色　　紧那罗宫香充满</p>
  <p class="l-js-7c">龙王宫中莲花色　　坚守大力乌黑色</p>
  <p class="l-js-7c">阿修罗宫铁山色　　上妙清净摩尼照</p>
  <p class="l-js-7c">种种差别而庄严　　赡部洲中月摩尼</p>
  <p class="l-js-7c">电光所至亦如云　　化乐天与梵王天</p>
  <p class="l-js-7c">同现鼓声悉周遍　　睹史多天雅乐声</p>
  <p class="l-js-7c">焰摩宫中天女声　　四大王天干达嚩</p>
  <p class="l-js-7c">山相击声海潮声　　紧那罗笛俱拏声</p>
  <p class="l-js-7c">龙宫迦陵频伽声　　坚守宫中龙女声</p>
  <p class="l-js-7c">修罗宫中琴瑟声　　人声海声笙簧声</p>
  <p class="l-js-7c">化乐天中天妙香　　雨花种种而庄严</p>
  <p class="l-js-7c">妙摩尼月妙月中　　曼陀花鬘及涂香</p>
  <p class="l-js-7c">睹史多天摩尼色　　种种妙宝众严饰</p>
  <p class="l-js-7c">如月光明摩尼髻　　缤纷乱雨金色衣</p>
  <p class="l-js-7c">种种幢幡及宝盖　　严持涂香妙华鬘</p>
  <p class="l-js-7c">金色真珠红色衣　　焰摩天中恒时雨</p>
  <p class="l-js-7c">忉利天中如意珠　　涂香栴檀及沉水</p>
  <p class="l-js-7c">功姑摩蕊天妙鬘　　香水及雨众妙花</p>
  <p class="l-js-7c">珍异饮食增长力　　得香美味貌熙怡</p>
  <p class="l-js-7c">殊特妙宝不思议　　雨四天王及龙宫</p>
  <p class="l-js-7c">雨于大海能坚牢　　如是无量无有尽</p>
  <p class="l-js-7c">库藏无尽甚广大　　恒雨无边胜妙宝</p>
  <p class="l-js-7c">妙衣庄严彼充满　　又雨粖香末利香</p>
  <p class="l-js-7c">或作雅妙琴瑟声　　紧那罗女雨璎珞</p>
  <p class="l-js-7c">龙宫恒雨红色珠　　坚守光明摩尼宝</p>
  <p class="l-js-7c">破坏冤家弓敏捷　　修罗宫中雨剑戟</p>
  <p class="l-js-7c">无价璎珞令彼安　　雨鬘末利瞻波迦</p>
  <p class="l-js-7c">雨于清净俱阑拏　　更雨种种妙灯光</p>
  <p class="l-js-7c">阎浮提人皆欢喜　　复能忻乐妙法雨</p>
  <p class="l-js-7c">花树果树及香树　　天妙众物安世间</p>
  <p class="l-js-7c">如是难思云庄严　　霹雳雷声雨庄严</p>
  <p class="l-js-7c">如是龙变难思议　　彼恒住于大海水</p>
  <p class="l-js-7c">龙现变化上难思　　若入法海功德中</p>
  <p class="l-js-7c">无边变化非测量　　此义譬喻说少分</p>
  <p class="l-js-7c">如是说彼调御师　　此勇猛智离譬喻</p>
  <p class="l-js-7c">若此现住解脱门　　说此解脱为最上</p>
  <p class="l-js-7c">广大微妙无上意　　得未曾有真实意</p>
  <p class="l-js-7c">如是胜上甚深意　　是法难行希希有</p>
  <p class="l-js-7c">世间所有行行人　　若闻最上解脱已</p>
  <p class="l-js-7c">世间恭敬而称赞　　众生身道难得闻</p>
  <p class="l-js-7c">如是此法能尊重　　若能作福获安乐</p>
  <p class="l-js-7c">自他因力而恭敬　　彼于人间离疑惑</p>
  <p class="l-js-7c">声闻乘中不生疑　　辟支佛乘亦复然</p>
  <p class="l-js-7c">彼复不疑众多乘　　住彼大乘未为难</p>
  <p class="l-js-7c">恭敬此经甚难得　　云何读诵而受持</p>
  <p class="l-js-7c">若住此法云何行　　假使三千山及海</p>
  <p class="l-js-7c">尽未来劫而顶戴　　如是勤苦未为难</p>
  <p class="l-js-7c">恭敬此经甚为难　　三千微尘等众生</p>
  <p class="l-js-7c">一一于前经劫住　　如是胜福未为难</p>
  <p class="l-js-7c">信此经者甚为难　　假使十刹山及海</p>
  <p class="l-js-7c">如此而能掌中持　　如是勤苦未为难</p>
  <p class="l-js-7c">恭敬此经甚难得　　十刹微尘等众生</p>
  <p class="l-js-7c">一一面前经劫住　　最胜福报未为难</p>
  <p class="l-js-7c">信此经者甚难得　　十刹微尘等如来</p>
  <p class="l-js-7c">一一经劫面前住　　若于此法读诵持</p>
  <p class="l-js-7c">胜前功德阿庾多　　如来开此解脱门</p>
  <p class="l-js-7c">若于十方一切刹　　悉能降伏魔王宫</p>
  <p class="l-js-7c">导引无罪悉安隐　　若诸十方仁师子</p>
  <p class="l-js-7c">彼从口中现一切　　舒手安于头顶上</p>
  <p class="l-js-7c">无边功德普吉祥　　一切如来口中出</p>
  <p class="l-js-7c">如来以手摩其顶　　解脱法门应善说</p>
  <p class="l-js-7c">汝等应当广流布　　勿令此法而断绝</p>
  <p class="l-js-7c">世尊佛说此伽他　　说已默然而寂住</p>
  <p>尔时三千大千世界。一切诸天及诸人民海会圣众同作是言。此是如来第二会转此法轮。赞言善哉善说世尊希有希有。我等过去未曾闻。说如是正法。若有众生。闻此正法。甚为希有。即得不生贫穷下贱之家。心得平等。由如供养恭敬众多如来。是诸众生展转相教。如佛塔庙。彼诸众生。天上人间。魔王眷属。彼不能害。若诸人天在家出家。是诸国王及诸大臣长者宰官亦不能害。</p>
  <p>是时尊者须菩提。白佛言世尊。希有如来云何得此。如是宝光明经正法行于世间。此众经中宝。皆是如来威神力故。出现世间。复次是诸众生。得闻是法。亦是如来威神力故。</p>
  <p>尔时世尊复开金口。告尊者阿难言。汝当受持。阿难。如是正法。勤心精进受持读诵。是时尊者阿难。绕佛三匝而作是言。世尊。我当受持如是正法永不忘失。佛说此经已。一切圣众菩萨。普贤菩萨。妙吉祥童子。尊者舍利弗等。诸大声闻。天人阿修罗干达嚩等。闻佛所说。皆大欢喜顶礼而去。</p>
</body></html>