<!DOCTYPE html>
<html>
<head>
  <meta charset="utf-8"/>
  <meta name="author" content="法护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说大乘菩萨藏正法经卷第三十一</title>
</head>
<body>
  <h1 class="head">佛说大乘菩萨藏正法经卷第三十一</h1>
  <h2>精进波罗蜜多品第九之七</h2>
  <p>尔时舍利子。彼正法行童子为成熟善根故。于二十岁发生净信。舍家出家成苾刍相。受具足戒。住阿兰若大树林中而为宴坐。于虚空中有诸贤圣。潜来教示如是义利。语苾刍言。汝于菩萨藏正法。得不退转精进之行。有大名称当得作佛。时彼苾刍于贤圣所。闻是语已生大欢喜。得未曾有。乃于城邑聚落国土王宫在在处处一切人民。如是寻求菩萨藏正法。又复往诣僧伽蓝中。恭敬礼问苾刍苾刍尼众。云何名为菩萨藏正法。菩萨于阿阇梨及佛法中。复何承事亲近修学。我今欲于诸尊者所寻求菩萨藏正法。若名若字而来听受。彼苾刍等答如是言。非我所知。又窃作是念。彼贤圣言应无虚妄。我于菩萨藏正法未曾听受。于不退精进复何修行。转复问言。具寿尊者。彼莲花超胜如来住何方所。愿赐开示。答言苾刍。莲花超胜如来住是方所。即时往诣所示方所。到已右绕三匝头面礼足。住立佛前发如是言。我今于此结加敷坐。于莲花超胜如来。不得闻是菩萨藏正法。于是方所誓不起立。舍利子。此苾刍七昼夜中。于地方所不退精进。如是坚固过七昼夜。以佛神力。乃见东方世界宝藏如来应供正等正觉。闻彼开演八种法门。此八种法门。能于菩萨藏正法。随顺修学。时彼苾刍。具足闻是不可思议八种法门无有过上。即于方所从坐而起。亦能于菩萨藏正法。开演不退转精进之行。复于城邑聚落国土王宫。满六十年教化无量俱胝天人。令住三乘。时彼苾刍临命终时。作是愿言。生诸佛刹人同分中。于彼没已。生阎浮提洲长者族中。如是生已。乃发是言行正法行。以是因缘。同彼往昔名正法行。发生净信舍家出家。成苾刍相受具足戒。出家未久。复于菩萨藏正法。现前安住。于六万岁。城邑聚落国土王宫。及能开演菩萨藏正法之行。教化无量俱胝天人。成熟三乘。所谓声闻乘缘觉乘无上大乘。临命终时复发誓言。由彼愿力。于阎浮提洲得获人身。王族中生。刹那生已。于虚空中贤圣告言。汝有情界超越诸法。以是缘故立彼名字。为超越诸法成熟有情。于二十年中。发生正信舍家出家。为苾刍相受具足戒。超越诸法正念缘力。于菩萨藏正法。现前安住。舍利子。此超越诸法苾刍。于菩萨藏正法。断诸疑惑。于城邑聚落国土王宫。复能开演。满六万岁。过是数已。令无量俱胝天人阿修罗等。发阿耨多罗三藐三菩提心。临命终时复发愿言。得获人身。于阎浮提洲大娑罗长者种族中生。刹那生已。空中有声。贤圣告言。汝有情界得获正念。以是缘故。立彼名字。为得正念。成熟有情。于二十年中。发生正信舍家出家。成苾刍相受具足戒。由彼往昔如实思念。最上最胜成就多闻。六十年中说法教化。于城邑聚落国土王宫。今诸有情。于菩萨藏正法。复能开演断诸疑惑。又过是数。教化四俱胝天人阿修罗等。成熟三乘。所谓声闻乘缘觉乘无上智佛乘。舍利子。此正法行苾刍。发是愿已即时命终。生于往昔彼地方所宝藏如来佛刹之中。舍利子。彼菩萨摩诃萨。令六十俱胝天人阿修罗等。成熟三乘悉得圆满。舍利子。彼菩萨摩诃萨。中无间隔。于宝藏如来佛刹之中。得不思议最上最胜多闻具足。于彼命终。即时得生莲花超胜如来世界王族之中。往昔教化六十俱胝天人阿修罗等。悉同生彼而为眷属。复于彼时有佛出世。号最上行如来应供正等正觉。彼佛具足寿量八十俱胝岁。彼国人民寿命亦等。彼佛有八十俱胝大声闻众。俱来集会。皆阿罗汉。一一声闻。各有八十俱胝大声闻众。皆是清净大阿罗汉。复于彼时。名勇猛受王童子。多闻成就智慧明达。舍利子。时彼童子。与自眷属八十俱胝。同时往诣最上行如来应供正等正觉所。到已头面礼足。围绕世尊却住一面。时最上行如来。知彼童子往昔因缘心之所念。而为说法。</p>
  <p>尔时世尊告舍利子言。彼勇猛受王童子。得闻如是往昔相应所修之行。生大欢喜。与自眷属八十俱胝。同发净信舍家出家。成苾刍相受具足戒。尽其形寿常修梵行。求菩提道。时最上行如来告诸大众。此勇猛受王菩萨摩诃萨。我灭度后。次当作佛出现世间。号大精进如来应供正等正觉。彼最上行如来般涅槃后。所有舍利作供养已。受持正法。然后得成阿耨多罗三藐三菩提果。舍利子。彼大精进如来寿量半劫。有无量大声闻众。一一复有二十那踰多。皆是清净大阿罗汉。俱来集会。舍利子。此不退转精进菩萨摩诃萨。行精进波罗蜜多行时。于菩萨藏正法。闻已次第受持读诵。为他人说。乃至生彼大精进如来世界之中。舍利子。若善男子善女人。安住大乘。速疾得成阿耨多罗三藐三菩提不退精进行时。于菩萨藏正法。决定听闻受持读诵。乃至广为人说。何以故。舍利子。此诸菩萨摩诃萨。唯能于菩萨藏正法。如是进求不退转精进之行。舍利子。是名菩萨摩诃萨精进波罗蜜多。</p>
  <h2>禅定波罗蜜多品第十之一</h2>
  <p>复次舍利子。云何菩萨摩诃萨。修行进趣菩萨禅定波罗蜜多之行。舍利子。菩萨摩诃萨。应先远离染欲过失诸不善法。于彼寻伺发生喜乐。是名入解初禅定行。舍利子。菩萨摩诃萨。次当远离寻伺于内引生清净洁白心一境性。于彼等持发生喜乐。是名入解二禅定行。舍利子。菩萨摩诃萨。次当舍离贪爱行念正知。唯妙乐受身虽正知。如彼圣人观察舍念离喜妙乐行故。是名入解三禅定行。舍利子。菩萨摩诃萨。次当如是先断苦乐适悦烦恼。无苦无乐舍念清净。是名入解四禅定行。彼如实得圆满清净纯一无杂。正等引心。无余支分及随烦恼不离等持。而能作彼禅定事业。而复圆满五种神通及彼智业。云何名为五种神通。一者天眼二者天耳三者他心四者宿住五者神境。此说名为五种神通。又复云何菩萨于彼天眼乃至神境。而能圆满最上正行神通智业。舍利子。此菩萨如实安住。正等引心圆满清净。纯一无杂及随烦恼。于诸有情心无所欲。而能发起神境等通。此说名为神通智业。又天眼清净出过于人。而能观察诸有情等。初生退没好丑等相。善趣恶趣胜妙下劣。乃至知诸有情业行差别。身语意中具足恶行。起彼邪见诽谤圣贤。而复积集邪见业因。身谢命终。堕于恶趣那落迦中。又复知彼诸有情等身语意中具足善行。起彼正见称赞圣贤。而复积集正见业因。身谢命终。生于善趣或生天界。舍利子。以清净天眼出过于人。于诸有情积集恶业。悉能了知。舍利子。此菩萨摩诃萨清净天眼。于诸有情而为最胜。色相明了悉无障碍。一切天龙夜叉乾闼婆阿修罗。有学无学大阿罗汉辟支佛众。悉胜于彼。最上最胜最极明了无有过上。又此天眼。于彼一切出离道中。最胜出离。而诸菩萨有是天眼。于十方世界无量有情。若粗若细若胜若劣若远若近。而此天眼诸有色相。于彼了知悉无对碍。又此天眼见色究竟。除无色界。所有十方世界无量有情。若生若灭。及彼业因一切根因。若增若减若胜若劣。悉能了知。又彼所有十方世界诸佛刹土功德庄严。一切悉见。清净戒蕴。安住成就胜妙果报。亦皆了知。又彼清净天眼出过于人。诸佛世尊及菩萨众。一切悉见。及彼正士正念正知。通达境界威仪道行。及解脱法得总持门。安住智慧善巧方便。而能入解一切圆满。彼眼无碍诸色无见。彼眼无著诸色无染。彼眼解脱谓离诸见。彼眼清净自体光洁。眼无依止离诸境界。眼无所取离诸烦恼。眼无翳障离诸疑惑。眼不起念离对碍法。眼得光明照烛诸法。眼随智慧离识境界。彼眼无著离难调伏及彼痴冥一切烦恼。眼能决择诸根幻化。又复眼相彼无能胜。于诸有情平等观瞩。彼眼清净离杂思惟。彼眼无垢体性光莹。又彼天眼随其心意。而能现前成熟佛眼。眼无贪嗔离诸违顺。又彼天眼。于义境界修行法式如实相应。又于有情安住大悲。又彼天眼。来求丐者而无不与。见破戒者亦无嗔怒。于堕落者而常守护。于懈怠者而常勤策。为散乱者现禅定分。为恶慧者示正慧眼。为邪道者开悟正道。劣胜解者。导以最上佛之知见。又彼天眼。于一切智智。最上神通。于菩提道。专注一境决定现前。舍利子。此名菩萨摩诃萨而能圆满彼天眼通及智事业。</p>
  <p>复次舍利子。云何名菩萨摩诃萨得天耳通。及能圆满最上正行神通智业。舍利子。此菩萨摩诃萨。天耳清净出过于人。能闻十方无量世界人非人声。所谓天声龙声夜叉声。乾闼婆声阿修罗声[萨/女]噜拏声紧那罗声摩睺罗声。人非人声。圣人声声闻声缘觉声。菩萨声佛声。是名诸菩萨摩诃萨天耳清净。又复得闻诸罪业声。地狱声傍生声。焰摩罗界声。乃至微细边际。蝴蝶蜂虿蚊蚋等声。及诸有情所发语业。或攀缘心善不善等。一切了知。所发语业善不善根。彼因及果。悉皆了知。若语业贪随染爱所表。若语业嗔随恶骂所表。又语业痴亦随贪嗔所表。皆能了知。即语业痴亦随恶骂所表。若语业唯恶骂所表。即嗔随恶骂所表。彼语业痴。亦即随痴冥所表。悉能了知。又天耳通智。如实了知发生善巧破。彼语业随顺清净由能对破。语业清净。即能对破一切贪嗔痴等。悉令清净。又彼天耳。于圣人非圣人声悉听闻。如是听已。于圣人声不生住著。于非圣人声不著对破。又于圣人声获得大慈。于非圣人声发起大悲。于一切声无前后际。以决定智如实了知。又彼天耳。于十方无余一切世界。得闻如是诸佛世尊所说妙法。闻已念彼所度根器。不生痴冥一切摄受。亦无失念。如彼有情根器入解。了知诸法平等一味。又复不于一佛二佛所说之法。得听声已。不作互相障碍差别事相。</p>
</body></html>