<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>修行道地经卷第二</title>
</head>
<body>
  <h1 class="head">修行道地经卷第二</h1>
  <h2>慈品第六</h2>
  <p class="l-js-5c">贾人行旷野　　饥渴于厄道</p>
  <p class="l-js-5c">导师救护之　　将至水果处</p>
  <p class="l-js-5c">以无为之道　　消灭诸垢毒</p>
  <p class="l-js-5c">积安得等心　　稽首佛世尊</p>
  <p class="l-js-5c">本船在巨海　　向鱼摩竭口</p>
  <p class="l-js-5c">其船入鱼腹　　发慈以济之</p>
  <p class="l-js-5c">向没之顷间　　度人及珍宝</p>
  <p class="l-js-5c">知无数百千　　终始之苦乐</p>
  <p class="l-js-5c">超越诸先圣　　其德如太山</p>
  <p class="l-js-5c">道智踰日光　　奉愿稽首慧</p>
  <p>修行道者当弃嗔恚常奉慈心。或有行者但口发愿令众生安。不晓何缘救济使安。虽有此言柔软安隐。不为慈心平等定故。修行道者莫为口慈。或修行者发意念慈。欲安一切众生之类。有此慈心亦为佳耳。非是道德具足之慈也。欲行大道莫兴此慈。于是颂曰。</p>
  <p class="l-js-5c">设使学道士　　心口言念慈</p>
  <p class="l-js-5c">则自鲜安隐　　亦获薄福佑</p>
  <p class="l-js-5c">譬如师治箭　　失堕火烧之</p>
  <p class="l-js-5c">安能使其箭　　成就而可用</p>
  <p>修行道地建大弘慈当何行之。设修行者在于暑热。求处清凉然后安隐。在冰寒处求至温暖然乃安隐。如饥得食如渴得饮。如行远路疲极甚困。而得车乘然后安隐。如见住立而得安坐。如疲极者得卧安隐。如人裸形得衣弊盖。如身有垢沐浴澡洗。心大忻欢隐定寂然。若干种苦各得所便。身志踊跃得诸安故。执心不乱所可爱敬。亲亲恩爱父母兄弟。妻子亲属朋友知识。皆令安隐。一切众生诸苦恼者。亦复如我身得安隐。十方人民悉令度脱身心得安。欲使二亲宗族中外悉令安隐。次念凡人等加以慈普。及怨家无差特心。皆令得度如我身安。设使前念十方人民。中念怨家其心傥乱。初始之心不能顿等。怨家及友中间之人者。当作是观我所怀结憎于怨家。此心已过今已弃舍。更甚爱之念如父母及身妻子。亦如宗亲敬之。如是不复怀恨。察其本源五道生死。或作父母家室妻子兄弟朋友。但其久远不复识念。以是之故不当怀怨。于是颂曰。</p>
  <p class="l-js-5c">当发行慈心　　念怨如善友</p>
  <p class="l-js-5c">展转在生死　　悉曾为亲族</p>
  <p class="l-js-5c">譬如树生华　　转成果无异</p>
  <p class="l-js-5c">父母妻子友　　宗亲亦如是</p>
  <p>修行道者心自念言。假使嗔恚向于他人。则为自侵也。如木出火还自烧身。若如芭蕉生实便枯。如骡怀驹还自危身。吾亦如是设怀嗔恚自侵犹然。有起嗔恚向他人者。傥用此罪堕于蛇虺或入恶道。谛观如是不当怀恶。若憎于人当发慈哀。于是颂曰。</p>
  <p class="l-js-5c">其有从嗔恚　　怨害向他人</p>
  <p class="l-js-5c">后生堕蛇虺　　或作残贼兽</p>
  <p class="l-js-5c">譬如竹树劈　　芭蕉骡怀妊</p>
  <p class="l-js-5c">还害亦如是　　故当发慈心</p>
  <p>其修道者当行等慈。父母妻子兄弟朋友。及与怨家无远无近等无憎爱。及于十方无量世界。普以慈向未曾增减。有如此行乃应为慈。于是颂曰。</p>
  <p class="l-js-5c">其行慈心者　　等意无憎爱</p>
  <p class="l-js-5c">不问于远近　　乃应为大慈</p>
  <p class="l-js-5c">等心行大哀　　乃至三界人</p>
  <p class="l-js-5c">行慈如是者　　其德踰梵天</p>
  <p>其修道者成具慈心。火所不烧刀刃不害。毒亦不行。众邪不得便。于是颂曰。</p>
  <p class="l-js-5c">刀刃不能害　　县官及大怨</p>
  <p class="l-js-5c">邪鬼诸罗刹　　蛇虺雷霹雳</p>
  <p class="l-js-5c">师子并象虎　　及余诸害兽</p>
  <p class="l-js-5c">一切不敢近　　无能中伤者</p>
  <p>修道习慈行当如是。夜寐安隐寤已欢然。天人宿护未曾恶梦。颜色和悦衣食不乏。生于梵天所在之处。常端正好眼目白黑分明。身体柔软少于疾病。而得长寿诸天恭敬。所趣得道佛所称叹。消于尘劳逮不退转。以获安隐至无余界。而得寂度皆由慈心。于是颂曰。</p>
  <p class="l-js-5c">其有行慈者　　端正衣食丰</p>
  <p class="l-js-5c">众人皆宗仰　　长寿明如日</p>
  <p class="l-js-5c">卧觉行止安　　神天悉拥护</p>
  <p class="l-js-5c">生梵诸天敬　　世尊所称叹</p>
  <p>是故修道当行慈心。于是颂曰。</p>
  <p class="l-js-7c">其行慈心向一切　　除诸嗔害是谓慈</p>
  <p class="l-js-7c">今吾已现众德本　　观察佛经而抄说</p>
  <h2>除恐怖品第七</h2>
  <p class="l-js-5c">诸所当觉了　　分别悉解之</p>
  <p class="l-js-5c">睹诸过去佛　　明达为若斯</p>
  <p class="l-js-5c">用正等觉故　　是故号为佛</p>
  <p class="l-js-5c">明智及天龙　　莫不归命奉</p>
  <p class="l-js-5c">教化诸部界　　除去众瑕秽</p>
  <p class="l-js-5c">化恶窈冥者　　令心获光明</p>
  <p class="l-js-5c">得安脱诸苦　　除去众恐怖</p>
  <p class="l-js-5c">愿稽首彼佛　　归命于最胜</p>
  <p class="l-js-5c">佛降于不调　　象吼如雷震</p>
  <p class="l-js-5c">秉志声普闻　　悉出永蒙度</p>
  <p class="l-js-5c">愚痴而自恣　　奔走如暴雨</p>
  <p class="l-js-5c">象名为檀钵　　以制伏贡高</p>
  <p class="l-js-5c">及诸龙神王　　怀毒眼出火</p>
  <p class="l-js-5c">佛以善化救　　其身常寂然</p>
  <p class="l-js-5c">解脱而无碍　　今吾愿稽首</p>
  <p class="l-js-5c">归命寂然胜　　世尊之足下</p>
  <p class="l-js-5c">睹魔怀恚毒　　变化普为火</p>
  <p class="l-js-5c">戴山赍兵仗　　持刀及矛戟</p>
  <p class="l-js-5c">蛇虺擎大树　　欲来危世尊</p>
  <p class="l-js-5c">诸鬼神普至　　不惧亦不懅</p>
  <p class="l-js-5c">其毛如锥刀　　周匝而围绕</p>
  <p class="l-js-5c">计数甚众多　　不以为恐畏</p>
  <p class="l-js-5c">亦未曾惊疑　　而无诸愚痴</p>
  <p class="l-js-5c">已弃诸畏难　　愿归命最胜</p>
  <p>其行道者若在闲居及于屏处。傥怀恐怖衣毛为竖。当念如来功德之善。形像颜貌及法众僧。思其戒禁分别解空。知为六分十二因缘。奉行慈哀假使恐怖。若念此事无所复畏。于是颂曰。</p>
  <p class="l-js-7c">或以恐怖而躄地　　不能自正立于法</p>
  <p class="l-js-7c">教令坚住持戒法　　如风吹山不能动</p>
  <p class="l-js-7c">譬如彼蜂采花味　　吾抄诸经亦如是</p>
  <p class="l-js-7c">其文甚少所安多　　欲除恐怖故讲是</p>
  <h2>分别相品第八</h2>
  <p class="l-js-5c">本失于宝珠　　堕之于大海</p>
  <p class="l-js-5c">即时执取器　　耗海求珠宝</p>
  <p class="l-js-5c">精进不以懈　　执心而不移</p>
  <p class="l-js-5c">海神见如此　　即出珠还之</p>
  <p class="l-js-5c">适兴此方便　　休息意天王</p>
  <p class="l-js-5c">超至大宝山　　不以为懈惓</p>
  <p class="l-js-5c">能究竟本无　　稽首无所著</p>
  <p class="l-js-5c">所愿而不转　　归命礼最胜</p>
  <p class="l-js-5c">如龙王蟠结　　端坐亦如是</p>
  <p class="l-js-5c">求道以精进　　大力起得佛</p>
  <p class="l-js-5c">独步于七日　　能忍化女人</p>
  <p class="l-js-5c">稽首彼至尊　　信见而不转</p>
  <p>其行道者心设自念。在于生死不可称计。习淫怒痴已来甚久。人命既短又复懈怠。安能一生除尽诸瑕乎。若有此念当作是观。譬如故舍初无居者。若干之岁冥不燃灯。执火而入冥即消索也。虽为久习尘垢众毒。以有智慧诸瑕则灭。所以者何。智慧力强愚痴劣故。于是颂曰。</p>
  <p class="l-js-7c">欲求道义莫懈怠　　以得法利离衰耗</p>
  <p class="l-js-7c">承佛光明之智慧　　除淫怒痴悉永尽</p>
  <p>谁能奉斯顺道如是。唯有信者精进智慧。无谄有志尔乃顺行。何谓为信。见知万物皆归无常。所可受身悉为忧苦。三界悉空一切诸法计皆无我。解如此者是谓为信。于是颂曰。</p>
  <p class="l-js-5c">其行修道者　　计知世不安</p>
  <p class="l-js-5c">万物尽非常　　其受身皆苦</p>
  <p class="l-js-5c">三界悉为空　　一切法无我</p>
  <p class="l-js-5c">所在能受行　　是故谓有信</p>
  <p class="l-js-5c">设有吾我想　　则为颠倒人</p>
  <p class="l-js-5c">能解了悉空　　即当知是佛</p>
  <p class="l-js-5c">获致甘露道　　觉了如是者</p>
  <p class="l-js-5c">无有能动摇　　此乃谓为信</p>
  <p>修行道者何谓精进。假使行者专精空无。心不舍离是谓精进。设野火烧稍来近座。并烧衣服上及首目。心当念言火烧我头。正使燋燃骨肉皮肌。令我身死终不舍行。所以者何。虽烧吾身为不足言。其内体中淫怒痴火。展转生死三恶道中。烧我身来无央数世。未得究竟至于道德。虽烧一身不足为救。但当力济淫怒痴火。已得灭度不复退还。已无有身则无内外诸火之患。此淫怒痴不可轻灭。譬如以糠欲消铜铁终不能也。执心坚强一切方便。乃可除尽淫怒痴病。于是颂曰。</p>
  <p class="l-js-7c">其有专精于道德　　当尔之时莫惜身</p>
  <p class="l-js-7c">譬如有象洗其身　　沐浴适净复卧土</p>
  <p class="l-js-7c">假使急厄来及已　　雷电霹雳不以惊</p>
  <p class="l-js-7c">譬如萎华人不惜　　捐弃尘劳当如是</p>
  <p>修行道者何谓智慧。晓了寂定时知当观时。知察慧时知受法时。了知定意正受之时。亦知迟疾从定起时。分别己心所有善恶。譬如良医知腹中病也。当制其心莫令放恣。譬如健象坠向沟井。将养之者以御抑之不令堕落。修行道者制断外著亦当如是。知心因缘诸想所奉。譬如明者知食所便。又如宰人知君主意所嗜可否也。了知方便一切解脱进止所趣。犹如金师别金好丑。设行道者离于明智。不了道趣心怀恐惧。以是为非以非为是则不成慧。其行道者设得一禅至第二禅。则自畏惧谓为失禅不知转寂也。心自念言咄哉迷设本有善应而念反失心便移走也。在欢喜悦离于定意。则自限心而不得前。怀疑如此便为失禅。谓成不成谓不成为成。云何了知禅定之意。专心秉志入第一禅心在灭定。适作是行入第二禅。所以迷者久习俗事。未知正谛及诸漏尽。用不了谛志在所漏故也。求第二禅不能制心。则不具禅。是故行者当知此非也。设行者明不作是迷。则不失禅斯谓智慧。于是颂曰。</p>
  <p class="l-js-7c">假使晓了身诸法　　则知其意所归趣</p>
  <p class="l-js-7c">方便制止心所趣　　譬如铁钩调白象</p>
  <p class="l-js-7c">其有明了解定意　　分别寂观亦如是</p>
  <p class="l-js-7c">常以智慧无犹豫　　住于道德如法教</p>
  <p>修行道者云何不邪。谓不谀谄其心质直。专精行道敦信守诚。设使在行而不为行。诸所尘劳不可之事。悉向法师说其瑕疹。譬如病者而有疾苦。悉当为医至诚说之。法师观察行者志意。应所乏短为其说法。于是颂曰。</p>
  <p class="l-js-5c">行者怀质直　　其心无谀谄</p>
  <p class="l-js-5c">承受法师教　　断诸尘劳垢</p>
  <p class="l-js-5c">安隐善清净　　专精勤修道</p>
  <p class="l-js-5c">奉经如佛教　　遵法犹战斗</p>
  <p>假使行者情欲炽盛。为说人身不净之法。有三品教。一曰身骨如锁支拄相连。二曰适受法教便观头骨。三曰已了是观复察额上系心著头。假使嗔怒而炽多者。为说慈心慈有四品。一曰父母宗亲。二曰中间之人无大亲疏。三曰凡人众庶。四曰以得是行等施慈心。护于怨家仁心具足。则除九恼及与横嗔。分别此义。虽有亲厚则远离之。何谓九恼而横嗔者。一曰心自念言。此人本曾侵抂我。二曰此人后傥侵我。三曰今复欺我。四曰过去之时抂我亲友。五曰后傥复侵我亲友。六曰于今现复欺我亲友。七曰其人前时敬我怨家。八曰后傥复敬。九曰于今现复敬之。虽有是心悉当弃舍。何能令人不侵己身。但当自守不侵人耳。是我宿罪不善之报。致此恶果也。吾亲友本亦有罪故致此患也。及吾怨家素与彼人宿旧亲亲。又有福德令人敬耳。三品九恼不足怀恨。何谓横嗔未曾相见见便恚之。即当思惟此人未曾侵抂我身。今亦无过复且无失。何故怀恶视他人乎。其发恶心横加于人还自受罪。譬如向风扬尘还自坌身也。修行道者不能灭恚令不起者。此辈之人不入道品。如坏盛水不能致远也。能制恚者如水浇火则无所害。是应修行入于道律。以是之故虽遭苦恼。刀锯截身莫起嗔恚。如烧枯树无有恨心。况复嗔恚向精神者。于是颂曰。</p>
  <p class="l-js-5c">等观于己身　　凡人怨无异</p>
  <p class="l-js-5c">弃捐诸九恼　　立志不横嗔</p>
  <p class="l-js-5c">制心不怀恨　　如枯树无恚</p>
  <p class="l-js-5c">修行道地者　　如是无瑕秽</p>
  <p>修行道者设多愚痴当观十二因缘分别了之。从生因缘而有老死。设不来生则无终始。于是颂曰。</p>
  <p class="l-js-5c">不痴则无生　　已除老死患</p>
  <p class="l-js-5c">睹本无有始　　何从致衰尽</p>
  <p class="l-js-5c">原因六情兴　　多乱故致痴</p>
  <p class="l-js-5c">从痴有结网　　转成愚冥痴</p>
  <p>修行道者设多想念。则为解说出入数息。喘息已定意寂无求。于是颂曰。</p>
  <p class="l-js-7c">数息求止及相随　　睹正谛想心便止</p>
  <p class="l-js-7c">本性净者奉如是　　独坐多想不成行</p>
  <p>修行道者设多憍慢为说此义。人有三慢。一曰言我不如某。二曰某与我等。三曰我胜于某。有念是者为怀自大。当作此计城外塳间。弃捐骨锁头身异处。无有血脉皮肉消烂。当往观此贫富贵贱。男女大小端正丑陋。枯骨正等有何殊别。本末终时肉衣皮裹血润筋束。衣服香花璎珞其身。譬如幻化巧风所合。因心意识周旋而行。至于城郭国邑聚落出入进止。作是观已无有憍慢。本无观者见于塳间。及一切人等而无异。于是颂曰。</p>
  <p class="l-js-5c">其有豪富贵　　乘驾出城游</p>
  <p class="l-js-5c">及散弃塳间　　计之等无异</p>
  <p class="l-js-5c">闲居处树下　　若有作是观</p>
  <p class="l-js-5c">执心而行道　　慢火不能烧</p>
  <p>法师说经观察人情凡十九辈。以何了知。分别尘劳尔乃知之。何谓十九。一曰贪淫。二曰嗔恚。三曰愚痴。四曰淫怒。五曰淫痴。六曰痴恚。七曰淫怒愚痴。八曰口清意淫。九曰言柔心刚。十曰口慧心痴。十一者言美而怀三毒。十二者言粗心和。十三者恶口心刚。十四者言粗心痴。十五者口粗而怀三毒。十六者口痴心淫。十七者口痴怀怒。十八者心口俱痴。十九者口痴心怀三毒。于是颂曰。</p>
  <p class="l-js-5c">其有淫怒痴　　合此为三毒</p>
  <p class="l-js-5c">两两而杂错　　计便复有四</p>
  <p class="l-js-5c">口柔复有四　　口痴言痴四</p>
  <p class="l-js-5c">世尊之所说　　人情十九种</p>
  <p>何而知人有贪淫相。文饰自喜调戏性急。志操匆匆性如猕猴。而多忘误。智诈浅薄无有远虑。举动所为不顾前后。造作不要多事恐怖。多言喜啼易诈易伏。安隐易解十耐勤苦。得小利入大用欢喜。忘失小小而甚忧戚。闻人称誉欢喜信之。伏匿之事。悉为道说。体温多污。皮薄身臭。毛发稀疏。多白多皱。不好长须白齿起行。喜净洁衣。好著文饰。庄严其身喜于薄衣。多学伎术无所不通。数行游观常喜含笑。绮饰奉戒性和敬长。见人先问巧黠妍雅。性不佷戾惭愧多慈。分别好丑取与交易。柔和多哀多所恩惠。于诸亲友放舍施与。所有多少不与人争所惠广大。观顾身形所作迟缓。了知世法悉能决断。若见好人敬而重之。觉事翻疾工于言语黠慧言和。多有朋友不能久亲。少于嗔恚尊敬长老。卧起行步而不安详。虽学于法爱欲财物。亲属朋友舍不坚固结友不久。闻色欲事即贪著之。说其恶露寻复厌之。易进易退。以是之故为贪淫相。于是颂曰。</p>
  <p class="l-js-7c">卒暴轻举如猕猴　　常欢喜笑又喜啼</p>
  <p class="l-js-7c">得利大喜失甚忧　　多于言语易降伏</p>
  <p class="l-js-7c">志惑匆匆而惊恐　　自喜易诈信人语</p>
  <p class="l-js-7c">志性多忘无远虑　　好按戒法而有慧</p>
  <p class="l-js-7c">贪视于色志善施　　绮顾其身敬朋友</p>
  <p class="l-js-7c">舒缓体温为多污　　喜信惭软而有勇</p>
  <p class="l-js-7c">于法财色及亲友　　不可便疏寻即悔</p>
  <p class="l-js-7c">诸所造学即能得　　虽疾知之速忘失</p>
  <p class="l-js-7c">花饰庄严其衣服　　所作不要而敬老</p>
  <p class="l-js-7c">智者敬之有学志　　通达能明而和解</p>
  <p class="l-js-7c">常喜出城行游观　　美于言语亦乐听</p>
  <p class="l-js-7c">利口便辞能分别　　所处卧坐不忍久</p>
  <p class="l-js-5c">柔软性至诚　　轻事不顾后</p>
  <p class="l-js-5c">志卒不耐苦　　朋友好惠施</p>
  <p class="l-js-5c">憎长须喜短　　自喜然而臭</p>
  <p class="l-js-5c">巧黠多皱白　　奉戒慧无碍</p>
  <p class="l-js-5c">见人先问讯　　衣薄面齿净</p>
  <p class="l-js-5c">有慈易从事　　起行不惜财</p>
  <p class="l-js-5c">别知人行慈　　易教不很戾</p>
  <p class="l-js-5c">佛说性如是　　为应贪淫相</p>
  <p>当何以观嗔恚之相。解于深义不卒怼恨。若怒难解无有哀心。所言至诚恶口粗[麸-夫+黄]。普怀狐疑不寻信之。喜求他短多寤少寐。多有怨憎结友究竟。仇仇难和所受不忘。无有怨惊人怖不惧。多力反复不能下屈多忧难训。身体长大肥项大头广肩方额。好发勇猛性强难伏。所可听受迟钝难得。既受得之亦复难忘。若失法财所欲亲友。永无愁顾难进难退。以是知之为嗔恚相。于是颂曰。</p>
  <p class="l-js-7c">志性刚强深解义　　普疑于人求长短</p>
  <p class="l-js-7c">少于睡眠难屈伏　　性曚难学亦难忘</p>
  <p class="l-js-7c">能忍勤苦叵触近　　无所畏录不卒嗔</p>
  <p class="l-js-7c">身口相应难谏晓　　勇猛有力而刚强</p>
  <p class="l-js-7c">少恐鲜友多怨憎　　少安有反身广大</p>
  <p class="l-js-7c">所可作为不追悔　　弃法财反不顾念</p>
  <p class="l-js-7c">一舍所亲不思之　　未曾还变亦不伏</p>
  <p class="l-js-7c">勤力精进修大事　　佛说是辈为嗔相</p>
  <p>云何察知愚痴之相。谓性柔软喜自称誉。无有慈哀破坏法桥。常而闭目面色憔悴。无有黠慧爱乐冥处。数自叹息懈惰无信。憎于善人常喜独行。寡见自大作事犹豫。不了吉凶不别善恶。若有急事。不能自理又不受谏不别善友及与怨家。作事反戾弊如虎狼。被服弊衣身体多垢。性不自喜须发蓬乱不自整顿。多忧嗜卧多食无节。人倩使之而不肯作。不倩不使而更自为。当畏不畏。不当畏者然反畏之。当忧反喜。当喜反忧。应哭而笑。应笑而哭。设有急事使之不行。适去呼还不肯反顾。常遭勤苦强忍尘劳。有所食啖不别五味。言语多笑喜忘重语。啮舌舐唇然而噤龂。行步卧起未曾安隐。举动作事无所畏难不知去就。佛说是辈为愚痴相。于是颂曰。</p>
  <p class="l-js-5c">弱颜愚无慈　　强额而自举</p>
  <p class="l-js-5c">眼目不视眴　　燋焠数叹息</p>
  <p class="l-js-5c">独行然无信　　嫉贤及懈息</p>
  <p class="l-js-5c">常忧多狐疑　　不别诸善恶</p>
  <p class="l-js-5c">体面多尘垢　　不知善恶语</p>
  <p class="l-js-5c">作事多愦闹　　不能自究竟</p>
  <p class="l-js-5c">所倩使不肯　　不使而反行</p>
  <p class="l-js-5c">当畏而不畏　　不畏而反畏</p>
  <p class="l-js-5c">应喜而反忧　　应忧而反喜</p>
  <p class="l-js-5c">当哭而反笑　　当笑而反哭</p>
  <p class="l-js-5c">贪饮食无饱　　不别反怨仇</p>
  <p class="l-js-5c">志性喜佷戾　　无慧遭苦恼</p>
  <p class="l-js-5c">须发常蓬乱　　无信喜居冥</p>
  <p class="l-js-5c">不别知五味　　多卧如虎狼</p>
  <p class="l-js-5c">寡见而贡高　　啮舌而舐唇</p>
  <p class="l-js-5c">弄口而喜龂　　所语而多笑</p>
  <p class="l-js-5c">卧处而不安　　诸急事难进</p>
  <p class="l-js-5c">呼还而突前　　性尔为痴相</p>
  <p>何谓淫怒痴相。向所说淫怒痴是也。淫痴怒痴相亦如是。其与一切尘劳合者。是谓淫怒痴相。于是颂曰。</p>
  <p class="l-js-5c">其处于尘劳　　与淫怒俱合</p>
  <p class="l-js-5c">当观淫怒相　　是为痴无慧</p>
  <p class="l-js-5c">一切前所说　　贪欲诸垢秽</p>
  <p class="l-js-5c">有淫怒愚行　　则知不离痴</p>
  <p>何谓口欲心欲者。语言柔软顺从不违。身所不欲不加于人。言念辄善安隐可意。譬如好树其华色鲜果实亦美。口欲心欲亦复如此。于是颂曰。</p>
  <p class="l-js-5c">其语常柔和　　顺从言可人</p>
  <p class="l-js-5c">言行而相副　　心身不伤人</p>
  <p class="l-js-5c">譬如好花树　　成实亦甘美</p>
  <p class="l-js-5c">佛尊解说是　　心口之淫相</p>
  <p>何谓口欲心怒者。口言柔软而心怀毒。如种苦树其花色鲜成果甚苦。言柔怀毒亦复如是。于是颂曰。</p>
  <p class="l-js-5c">其口言柔软　　而心怀毒害</p>
  <p class="l-js-5c">视人甚欢喜　　相随而可亲</p>
  <p class="l-js-5c">口言而柔顺　　其心内含毒</p>
  <p class="l-js-5c">如树华色鲜　　其实苦若毒</p>
  <p>云何知口欲心痴者。言语柔和其心冥冥。不能益人亦不欺损。譬如画瓶视表甚好里空且冥。口欲心痴亦犹如此。于是颂曰。</p>
  <p class="l-js-5c">口言有柔和　　而心怀冥痴</p>
  <p class="l-js-5c">当知此辈人　　口淫而心愚</p>
  <p class="l-js-5c">观其口如慧　　心中冥如漆</p>
  <p class="l-js-5c">外好如画瓶　　其内空且冥</p>
  <p>何谓口欲而心怒痴。所言柔软念善鲜少。性不调顺或复念恶。有时不念善恶不别其性难知。譬如甜药杂以碱苦不可分别。其有口欲而心怒痴亦复如此。于是颂曰。</p>
  <p class="l-js-5c">其有口言欲　　心怀诸怒痴</p>
  <p class="l-js-5c">譬如醍醐蜜　　杂以辛苦碱</p>
  <p>何谓口粗而心淫者。语言刚急中伤于人。众所憎恶不欲见之。无有敬者。譬如父母诃教子孙。虽口刚急而心犹爱。譬如疮医破洗人疮。当时大痛久久除愈心甚欢喜。其有口刚而心淫者亦复如是。于是颂曰。</p>
  <p class="l-js-5c">有现口言急　　而心怀淫欲</p>
  <p class="l-js-5c">譬如夏日热　　其光照冷水</p>
  <p>何谓口刚而心怒者。口言粗[麸-夫+黄]。所可怀念。无有慈善不欲人利。譬如苦药复和以毒。设饮病人吐之不服。设饮消时则害人命。其口刚急而心怒者亦复如是。于是颂曰。</p>
  <p class="l-js-7c">其口言急无亲敬　　心念弊恶而怀毒</p>
  <p class="l-js-7c">常喜侵枉于他人　　当观此辈行杂毒</p>
  <p>何谓口粗而心痴者。言常刚急恶加于人。举动所作心不自觉。不念人善亦不念恶。譬若有贼拔刀恐人而不能害。如是行者知为口急而心愚痴。于是颂曰。</p>
  <p class="l-js-7c">口言刚急心不害　　喜恐于人无所加</p>
  <p class="l-js-7c">譬如拔刀无所施　　口粗心痴亦如是</p>
  <p>何谓口粗心怀三毒者。口言刚急或善于人。又复加恶乍念不善亦不能恶。譬如大吏捕得盗贼。其下小吏恐责其辞。又复有吏诱进问之。其次小吏鞭杖拷之。又复有吏不问善恶亦不拷责。是谓口粗而怀三毒者。于是颂曰。</p>
  <p class="l-js-5c">口言而刚急　　其心怀三毒</p>
  <p class="l-js-5c">志性如是者　　不善不为恶</p>
  <p class="l-js-5c">行迹若斯者　　名之中间人</p>
  <p class="l-js-5c">勤苦及安隐　　是事杂错俱</p>
  <p>何谓口痴而心欲者。无所别知人与共语。都无所解不晓善恶。义所归趣心常自念。当何以益加于人也。至于趣事如所思念不失本要。譬如冥夜兴云降雨。其口痴心欲亦复如此。于是颂曰。</p>
  <p class="l-js-7c">其有口痴而心淫　　口所言说不了了</p>
  <p class="l-js-7c">如龙兴云而不雷　　口痴心淫亦如是</p>
  <p>云何为口痴心刚。不能施善亦不加恶。常心念言以何方便中伤于人。设得便者辄危害人。譬如以灰覆于炭火。行人蹑上便烧其足。口痴心怒亦复如是。于是颂曰。</p>
  <p class="l-js-5c">口痴而心刚　　不柔无恶言</p>
  <p class="l-js-5c">常怀恶加人　　不念人善利</p>
  <p class="l-js-5c">所言不了了　　藏恶在于心</p>
  <p class="l-js-5c">如灰覆炭火　　设蹑烧人足</p>
  <p>何谓口痴而心怀冥。不能以善加施于人。亦不加恶心亦不念。他人善恶无所增损。所以者何。无势力故。譬如火灭以灰覆之。若持枯草及燥牛屎。积著其上手触足蹈。无所能烧而不成熟。所以者何。无所堪任。口痴心冥亦复如是。于是颂曰。</p>
  <p class="l-js-5c">其口有痴愚　　而心怀闇冥</p>
  <p class="l-js-5c">都不能念恶　　亦不能念善</p>
  <p class="l-js-5c">不能成办事　　亦不不为能</p>
  <p class="l-js-5c">如暴中炊煮　　无所能成熟</p>
  <p>何谓口痴心怀三毒。口无所犯不益于人。少所中伤昼夜思念。以何方便中伤于人。又复心念云何饶人。或心念言不损益人。譬如故瓶盛净不净。而盖其口不见其里发口则现。口痴心怀三毒亦复如此。于是颂曰。</p>
  <p class="l-js-5c">作性喜反戾　　口言不了除</p>
  <p class="l-js-5c">而怀淫怒痴　　盛满以臭秽</p>
  <p class="l-js-5c">譬如大故瓶　　受诸净不净</p>
  <p class="l-js-5c">不能益于人　　亦都无所损</p>
  <p>其为法师以此十九事。观察人情而为说法。其淫相者云何解说。为讲法言习欲多者堕于地狱饿鬼之中。然后得出复作淫鸟。鹦鹉青雀及鸽鸳鸯。鹅鹜孔雀野人猕猴。设还作人多淫放逸轻举卒暴。仁当察此曼及人身。观知罪垢恶露不净莫习淫欲。于是颂曰。</p>
  <p class="l-js-5c">其多习淫色　　憍慢速目烧</p>
  <p class="l-js-5c">在人若畜生　　地狱饿鬼中</p>
  <p class="l-js-5c">生彼还自害　　尘劳火见烧</p>
  <p class="l-js-5c">欲令解脱此　　随行故说是</p>
  <p>设多嗔者随其行迹。而为说法。犯众嗔恚堕于地狱饿鬼之道。从恶处出当作毒兽。鬼魅罗刹反足女鬼溷鬼之类。又作师子虎狼蛇虺。毒虫蚊虻蚑蜂百足之虫。设从此道还在世间。形貌丑陋人所不媚。常当短命而多疾病身体不完。以是之故殃罪分明。常奉慈心除其嗔恚。于是颂曰。</p>
  <p class="l-js-5c">人多怀嗔恚　　众共所憎恶</p>
  <p class="l-js-5c">坐是堕恶道　　多病不安隐</p>
  <p class="l-js-5c">堕鬼及毒兽　　既作人下贱</p>
  <p class="l-js-5c">能行慈心者　　即除嗔恚冥</p>
  <p>设多愚痴为说此法。曚冥兴盛死堕地狱饿鬼之路。若在畜生则作痴兽。谓牛羊狐犬骡驴猪豚之属。设还人道性不决了少眼根弱。当多疾病六情不完。生于夷狄野人之中。从冥入冥。以是教之观十二缘除愚冥本。于是颂曰。</p>
  <p class="l-js-5c">多习愚痴者　　诸根不完具</p>
  <p class="l-js-5c">生于牛羊中　　然后堕地狱</p>
  <p class="l-js-5c">假使修学人　　愿度此恶道</p>
  <p class="l-js-5c">欲得脱其冥　　当观十二缘</p>
  <p>设多淫怒当行二事。观其不净又奉慈心。若多淫痴为讲二事。空无及慈。设怒痴盛为说二事。导以慈心并了痴本。于是颂曰。</p>
  <p class="l-js-5c">行慈观不净　　攻治淫怒痴</p>
  <p class="l-js-5c">教色诸愚者　　十二缘不明</p>
  <p class="l-js-5c">若人嗔恚盛　　及痴甚除冥</p>
  <p class="l-js-5c">当为讲慈心　　十二因缘本</p>
  <p>若有口淫而心欲者。为说无常空寂之义也。心怒口恚唯讲慈仁也。口痴心冥讲十二缘。其余四种众病备具。一者口淫心怀三毒。二者口怒淫恚痴具。三者口愚内怀三垢。四者有人淳怀三毒。其解法师当为此辈说法教化。令其寂然观因缘本。所以者何。是辈种类尘劳淳厚。积诸罪殃而自缠裹。虽为现法不见圣谛。唯当教之讽诵劝进。缘是之故专在诵务。尘劳转薄。虽不获道可得上天。于是颂曰。</p>
  <p class="l-js-5c">其有行犯淫　　而心嗔恚痴</p>
  <p class="l-js-5c">当教讽诵经　　及劝使为福</p>
  <p class="l-js-5c">尘劳虽兴盛　　缘是除罪盖</p>
  <p class="l-js-5c">因斯之方便　　然后得生天</p>
  <p>譬如有人修治树园。地高下之丘墟平之。溉灌以时拔去荆棘。秽草芦苇邪生诸曲。横出不理皆落治之。弃著垣外令其顺好。树木无碍根生滋茂。皆悉护之令不折伤。以是之故。树木转大花实兴盛。其修行者受法师教。除淫怒痴欲想诸秽。以是之故。行遂长成至于得道。于是颂曰。</p>
  <p class="l-js-5c">其树木曲戾　　邪出不顺生</p>
  <p class="l-js-5c">荆棘诸瑕秽　　悉落治令政</p>
  <p class="l-js-5c">以若干方便　　修理乃得成</p>
  <p class="l-js-5c">修行治法树　　奉经亦如是</p>
  <p class="l-js-5c">除诸淫怒痴　　受师百千教</p>
  <p class="l-js-5c">灭去诸瑕秽　　如园师修树</p>
  <p>法师说经察以四事。何谓为四。一曰博学而得至道。二曰怀来以道其于学问不能论义。三曰博学道德未得成就。四曰无知无道。复有四法。一曰初由法师从其启受知义解法。二曰虽解其义不能微妙。三曰分别浅法不能至深。四曰不知其义亦不晓了。如是学法所习唐苦。譬如两人俱不晓泅堕深水中。欲相免济反更溺死。如盲牵盲欲有所至。中道迷惑竟不能达。不知义者亦不晓慧。而欲说法欲有所救亦复如是。于是颂曰。</p>
  <p class="l-js-5c">譬如人博学　　众善无央数</p>
  <p class="l-js-5c">已得度无极　　若人越大海</p>
  <p class="l-js-5c">若人净如谛　　而无有智慧</p>
  <p class="l-js-5c">但可取其要　　不能获深义</p>
  <p class="l-js-5c">若习入道者　　随顺不违律</p>
  <p class="l-js-5c">以能敬受教　　如是有反复</p>
  <p class="l-js-5c">譬如近尊者　　必当获大利</p>
  <p class="l-js-5c">其学修行道　　所求义必进</p>
  <p class="l-js-5c">但解进其义　　而不能微妙</p>
  <p class="l-js-5c">如人食空羹　　而无有饭具</p>
  <p class="l-js-5c">从师咨受义　　不了妙如是</p>
  <p class="l-js-5c">不能解大道　　不至正真慧</p>
  <p class="l-js-5c">设使不入道　　不能分别说</p>
  <p class="l-js-5c">则不解于慧　　无义不了了</p>
  <p class="l-js-5c">如盲欲御盲　　不能致所趣</p>
  <p class="l-js-5c">无义亦无慧　　譬之亦其然</p>
  <p>其修行者计有三品。一曰或身行道而心不随。二曰或心行道而身不从。三曰修道身心俱行也。何谓身行而心不随。假使行者结跏趺坐政直端心。譬如柱树未曾动摇。而现此相内心流逸。色声香味细滑之念。所更不更而普求之。其心放逸不得自在。譬如死尸捐在冢墓。虎狼禽兽飞鸟狗犬貉争食之。身定内乱亦犹其然。斯为修行道德地者身定心乱。于是颂曰。</p>
  <p class="l-js-5c">结加趺端坐　　不动如太山</p>
  <p class="l-js-5c">其心内迷散　　情犹象堕渊</p>
  <p class="l-js-5c">如是修行者　　身定而心乱</p>
  <p class="l-js-5c">譬若树狂花　　不成果而落</p>
  <p>何谓修行道地者。有心在道而身不从。身不端坐成四意止。是时心定而身不安。于是颂曰。</p>
  <p class="l-js-7c">假使心性自调和　　住四意止无他相</p>
  <p class="l-js-7c">是时则名四意止　　虽身不定心不乱</p>
  <p>修行道地。何谓身心而俱定者。身坐端正心不放逸。内根皆寂亦不走外随诸因缘也。当尔之时身心端定都不可动。以此知之身心等定。于是颂曰。</p>
  <p class="l-js-5c">其身心俱定　　内外不放逸</p>
  <p class="l-js-5c">寂然加趺坐　　如柱定难倾</p>
  <p class="l-js-5c">见于生死谛　　如水漂岸树</p>
  <p class="l-js-5c">身心而相应　　疾成道得果</p>
  <p>修行道地。专精于道而不动转。如是寂灭速至泥洹。于是颂曰。</p>
  <p class="l-js-7c">讲说若干之要义　　如乳石蜜和食之</p>
  <p class="l-js-7c">其无谀谄能承法　　则以佛教自调顺</p>
</body></html>