<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>修行道地经卷第八</title>
</head>
<body>
  <h1 class="head">修行道地经卷第八</h1>
  <h2>弟子三品修行品第二十八</h2>
  <p class="l-js-5c">巍巍佛德尊　　威神不可量</p>
  <p class="l-js-5c">道法随时化　　度脱诸十方</p>
  <p class="l-js-5c">睹见生死瑕　　为现法桥梁</p>
  <p class="l-js-5c">毁呰终始苦　　嗟叹于泥洹</p>
  <p class="l-js-5c">分别弟子快　　而顺示厥行</p>
  <p class="l-js-5c">稍稍而开导　　乃至于大安</p>
  <p>若有修行见终始患。地狱之毒畜生之恼饿鬼之苦。人中忧愦天上无常。不可堪矣。展转周旋譬如车轮。生老病死饥渴寒暑。恩爱之别怨咎集会。愁恻之痛叵具说言。从累劫来与父母违。兄弟离阔妻子之乖。涕泣流泪超于四海。饮亲之乳踰于五江四渎之流。或父哭子或子哭父。或兄哭弟或弟哭兄。或夫哭妻或妻哭夫。颠倒上下不可经纪。种勤苦根愚痴之元。修行见然皆患厌之。但欲免斯生死之病。昼夜精进不舍道义求于无为。自见宿命从无量劫往反生死。设积身骨过须弥山。其髓涂地可遍天下。三千世界计死若周。其血流堕多于古今天下普雨。修行自察如是之厄。千万劫说犹不可竟。故弃舍家除发去须。专精求道不慕世荣。若如明者不贪尸形。于是颂曰。</p>
  <p class="l-js-5c">修行见终始　　地狱之苦恼</p>
  <p class="l-js-5c">畜生饿鬼厄　　天下世间别</p>
  <p class="l-js-5c">生死之展转　　譬如于车轮</p>
  <p class="l-js-5c">父子兄弟乖　　妻息子离戚</p>
  <p class="l-js-5c">涕哭泪流下　　超于四海水</p>
  <p class="l-js-5c">饮亲之乳湩　　踰于五江河</p>
  <p class="l-js-5c">修行故舍家　　专精为道法</p>
  <p class="l-js-5c">不慕时俗荣　　如明者舍毒</p>
  <p>修行自念。我身或来不可称限。不自觉知合会离别。忧郁之痛譬如剧醉不可了之。枉说趣语自为审谛。恩爱之著譬如胶漆不能自济。则行精进远俗近道。譬如有人远游他国贾作求利。至彼未久兴大疾病。死亡者众十不遗一。死尸狼藉臭处叵言。既无良医又无好药可以疗之。其人恐怖悔诣彼国。设不来者不遭此难。夙夜反侧愁不可言。设我病瘳一还本国无有还时。其人适遇得一大医。饮药针炙疾稍稍愈气力强健。即反本土与家相见。自陈值厄困不可言。从令以后终不敢行不至彼土。一衣一食何所求耶。唯欲自宁安知余人也。后念若闻彼土之名。战栗惶懅不欲出舍而守其身。弟子如是。见五道苦淫怒痴病生死无息。夙夜专精坐禅念道。得世尊教咨嗟泥洹毁呰终始。是为良医。饮之好药疾则除者。谓佛法经去三毒也。死尸狼藉者。谓五阴六衰。悔至其国者。自惟念言。从累劫来周旋生死。恩爱之著犹心多端。不见苦谛习尽道谛。已得道证畏苦厌身早般泥洹。不能还教固在然炽。须佛世尊示本无一。乃当进前得不退转进却自由。于是颂曰。</p>
  <p class="l-js-7c">譬如有人远行贾　　至于彼国遭疾病</p>
  <p class="l-js-7c">众人死亡十遗一　　死尸狼藉无藏者</p>
  <p class="l-js-7c">心自悔恨至其国　　吾何不遇值此殃</p>
  <p class="l-js-7c">则得良医疗其疾　　便还本土难复行</p>
  <p class="l-js-7c">畏生死患亦如是　　睹于五道周旋苦</p>
  <p class="l-js-7c">自责本咎不觉道　　终始辛苦甚忧恼</p>
  <p class="l-js-7c">一心精进求泥洹　　欲度世间诸怖惊</p>
  <p class="l-js-7c">恶终始困犹死尸　　专志而向无为城</p>
  <p>修行恐畏。或当命尽不得度脱。还归三涂难得拔出。不当懈怠计有吾我。如世凡人与三宝乖窈窈冥冥。譬如昔者有众贾人远行治生。更历旷野无人之处。行道疲极便眠睡卧。亦不持时不严兵仗。大贼卒至而无觉者。不施弓矢为贼所害。中有力者便走得脱饥困归家。更复设计求强猛伴。复顺故道行贾求利。每冥息寐持时行夜严正弓箭。贼见如是不敢前格。知之难当便自退去。窈窈冥冥者。谓为痴网。因痴致行而生识著。名色六入更乐痛爱受身生老病死愁忧啼哭痛不可意行。治生者。谓修行也。疲极卧寐者。谓不晓了非常苦空非身也。无行夜者。谓不思惟深经之义也。兵仗不严者。不遵大慈大悲之慧。趣欲自救不念众生也。贼来见危者。谓坐禅思不入空静。而为五阴六衰所迷。堕四颠倒。非常谓常。苦谓有乐。非身谓有身。空谓有实。命尽生天福[浿*昜]还世。不离三涂也。强者力走得脱归家者。谓得罗汉也。即求强伴更治生者。谓至泥洹。知罗汉限不至究竟。见佛受教更发大意为菩萨也。与众为伴相随行者。谓六度无极诸等行也。兵仗严正持时行夜者。谓大慈大悲分别空行不著不断也。贼退还者。谓不起法忍无挂碍慧。睹三界空不畏生死。一切四魔皆为之伏也。于是颂曰。</p>
  <p class="l-js-5c">修行恐命尽　　或入三恶道</p>
  <p class="l-js-5c">不复计吾我　　归命于三宝</p>
  <p class="l-js-5c">犹昔有恶人　　远行求财利</p>
  <p class="l-js-5c">睡眠而卧寐　　为恶贼所害</p>
  <p class="l-js-5c">中有强健者　　尽力走得脱</p>
  <p class="l-js-5c">归家说遭厄　　今乃得安耳</p>
  <p class="l-js-5c">已得罗汉道　　乃自知为限</p>
  <p class="l-js-5c">不能入生死　　以泥洹为碍</p>
  <p class="l-js-5c">更合强猛伴　　严兵时行夜</p>
  <p class="l-js-5c">贼见不敢前　　便退归本土</p>
  <p class="l-js-5c">在于无为界　　知泥洹为限</p>
  <p class="l-js-5c">则发菩萨意　　行大慈大悲</p>
  <p class="l-js-5c">分别深空行　　不著无所断</p>
  <p class="l-js-5c">周旋度生死　　无有三界难</p>
  <p>修行奉法。入四等心无大慈悲。譬如小龙能雨一县而不周遍。虽为人民润不足言。罗汉行道四等如是。若如海龙普雨天下无所不润。菩萨大人大慈大悲。普及众生无所不济。佛天中天见心如是。便为现限莫踰泥洹。稍稍进之至于大道知本迷惑。喻有一人而有三子。父少小养至令长大。衣食医药未曾令乏。父转年长气力衰微。谓诸子言。汝辈不孝生长活汝使成为人。吾既年老不欲供养报乳育恩。反逼我身求财衣食。何缘尔乎。当告县官治杀汝等。子闻父教即怀恐怖归命于父。我辈兄弟愚痴所致不识义理。不顾父母恩养之德。爱重望深不自察非。今闻严教即当奉命。遵修孝道超凡他人。夙夜匪懈无辱我先。时彼诸子各行治生。入海采珍得诸七宝。供给父母至孝巍巍。唯念二亲不自顾身。获大光珠名曰照明即往奉父。父见明珠。头白更黑。齿落更生。为大长者远近归仰。是谓父慈子则为孝也。为弟子行无有大慈。父有三子者。谓心意识也。养长子者。谓淫怒愚痴著于三界也。衣食之者。谓五阴六衰十二因缘缚也。子长续求供养者。谓诸情欲不知厌足也。父恐欲诣县官告者。谓觉非常欲断六入。子受其教奉行孝道者。谓归命佛。三子更孝顺者。布施奉戒智慧之元也。入海得七宝者。至七觉意成罗汉道也。遂至孝者。知弟子限至泥洹界。更发大意为菩萨道。得照明珠父更少者。现在定意见十方佛无所挂碍也。于是颂曰。</p>
  <p class="l-js-5c">昔者有一人　　而生有三子</p>
  <p class="l-js-5c">养育令长大　　故求父衣食</p>
  <p class="l-js-5c">父告于三子　　吾又年老极</p>
  <p class="l-js-5c">汝当供养父　　既大索吾力</p>
  <p class="l-js-5c">告言汝向官　　榜笞以五毒</p>
  <p class="l-js-5c">子闻父之命　　则奉行孝道</p>
  <p class="l-js-5c">入海求七宝　　供奉于尊父</p>
  <p class="l-js-5c">又得照明珠　　父则更年少</p>
  <p class="l-js-5c">三子心意识　　情欲不知足</p>
  <p class="l-js-5c">父诃更孝顺　　谓施戒道慧</p>
  <p class="l-js-5c">遵于七觉意　　成罗汉泥洹</p>
  <p class="l-js-5c">受佛大深教　　更发菩萨心</p>
  <p class="l-js-5c">道德甚巍巍　　睹见十方佛</p>
  <p class="l-js-5c">不碍四大身　　犹空无所拘</p>
  <p>譬如昔者而有一鳖。从海出游至于岸边。有一大狐追之欲危其命。鳖觉狐来藏头四足覆于甲下。狐住待之。设出头足我当抟食。鳖急不动狐极舍去。鳖还诣于大神龙王。说其本末。求为龙王身乃无所畏。能制五阴不为魔娆得泥洹道。得为龙者。入菩萨道不畏四魔救济众生。于是颂曰。</p>
  <p class="l-js-5c">如鳖缩头足　　不畏罗汉然</p>
  <p class="l-js-5c">得飞为龙神　　菩萨亦如是</p>
  <p>譬如有人远行求财。涉于寒暑谓得大利。或处遇贼亡失其业。又有明人自于本土造方便计。利入无量供给四方。积功累德计无常苦行空非身。观外万物成败之事。或得禅定成罗汉道。更从发意求为菩萨。或有达者。知四大空无有内外。行大慈悲加哀十方。虽有所度为无所度。道无远近解慧为上。得平等觉无去来今若如虚空。于是颂曰。</p>
  <p class="l-js-5c">如人远贾作　　弟子亦如是</p>
  <p class="l-js-5c">积功观恶露　　察万物非常</p>
  <p class="l-js-5c">菩萨如明人　　求利不远游</p>
  <p class="l-js-5c">无生死泥洹　　得成平等觉</p>
  <p>其修行者恐畏生死恶三界难。畏苦厌身不了本无。趣欲越患不念众生。譬如军坏诸羸劣人。唯欲自救不济危厄。有此心者。佛则为说除三毒之恼泥洹为快。离冥就明。譬如导师将大贾人远涉道路。于大旷野断无水草。贾人呼嗟。谓涂悠悠安能所至永为穷矣。时彼导师聪明博学亦有道术。知于贾人心之所念厌患涉路。则于中道化作一国。城邑人民土地丰乐五谷平贱。贾人大喜转共议言。一何快乎。本谓弥久。何时脱难到于人间。适有此念便至此城。当复何惧。时众贾人便住彼土。快相娱乐饮食自恣。从意休息如欲厌之。城郭则没不见国土。贾人皆怪何故如此也。导师答曰。卿等患厌。谓道悬旷永无达矣。吾故化城国土人民使得休息。见汝厌之故则没之。佛言。如是弟子之行畏终始苦。谓生死恼。惧三界患早欲灭度。故为示之罗汉易得。诱进使前度于生死而尽三垢。得无为道自以为达成就具足。临灭度时佛则住前现于大道。是未为通发无上正真之道也。得无所从生法忍至一切智。乃为达耳。譬如有国遭于三厄何等为三。一曰盗贼。二曰谷贵。三曰疾病。众人流散走到他国。久后国安。或有往还者。或有恐怖三难之患永不可反。佛言。国者谓三界也。遭三厄者。谓三毒垢也。舍诣他国。谓罗汉也。国安还者。谓菩萨以得无所从生法忍一切深慧。还入三世度一切也。遭于三厄而不还者。罗汉以得无为。惧三难处。而不能还度脱众生也。于是颂曰。</p>
  <p class="l-js-5c">譬如众贾人　　行于大旷野</p>
  <p class="l-js-5c">疲极恐不达　　导师化城郭</p>
  <p class="l-js-5c">众人住休息　　安止有日月</p>
  <p class="l-js-5c">知其心厌已　　便没不复现</p>
  <p class="l-js-5c">佛世尊如是　　见畏生死难</p>
  <p class="l-js-5c">便为现无为　　使度三界苦</p>
  <p class="l-js-5c">临般泥洹时　　为示大道化</p>
  <p class="l-js-5c">令逮无从生　　广济于一切</p>
  <p class="l-js-5c">又譬如大国　　卒遭三厄患</p>
  <p class="l-js-5c">各散诣他国　　国安还不还</p>
  <p class="l-js-5c">畏生死之难　　是谓为弟子</p>
  <p class="l-js-5c">还国不以恐　　菩萨化十方</p>
  <p class="l-js-5c">权慧方便化　　皆令得其所</p>
  <p class="l-js-5c">譬如大船师　　往返无休息</p>
  <p class="l-js-5c">佛世尊如是　　法身来往返</p>
  <p class="l-js-5c">周旋于一切　　如日光普现</p>
  <h2>缘觉品第二十九</h2>
  <p>其从缘觉而不自了。既发无上正真道。不与善友而受真法。专自反行。假使奉教六度无极而皆有想。欲得尊号三十二相八十种好威神尊重。不了善权。佛现色身反谓有身。便堕缘觉。如有男子欲见大海。游到陂池及众江河。于彼求宝而获水精小明月珠。自以逮得金刚尊光。从菩萨心而还退者。不晓如来无出入法空而无形道无三世去来今也。而谓见空以为定矣。而不了知适空之行。适度三界不能进前。上不及佛。复踰弟子。中道而止。譬如有人欲见天帝。而睹边王则谓是帝。欲学正觉意有齐限。不解深慧。还堕缘觉亦如是也。若有斯心。佛便导示缘觉之法。譬如长者年又老极其子众多。有大殿舍柱久故腐中心火兴。诸子放逸淫于五乐不觉此灾。父时念言。此舍久故柱心火然。转恐柱摧坏殿镇之。当奈之何。欲作方便诱化使出令免火难。父则于外作诸伎乐。使人呼诸子。各当赐汝象马车乘摩尼之珠。诸子遥闻伎乐之声。又被父命悉驰出舍往诣父所。父则各赐诸子宝车好乘等而不偏。诸子白曰。向者尊父呼我等出各赐异珍。今者何故所赐一等。长者告曰。吾殿久故柱中心腐而内生火。吾恐柱摧镇杀汝等。故作伎乐呼汝辈出。吾心乃安。皆是我子等爱念之。故悉与之珍宝车乘。佛言。其故殿舍。谓三界也柱腐欲坏者。谓三毒之患周旋生死柱内火然。谓众想念也。长者。谓如来也。诸子放逸。谓著三界欲也。作伎乐者。谓佛说罪福。呼诸子出各赐与者。现三道教也。诸子悉出父等与宝者。为现大乘无有三道。临灭度时乃了之耳。于是颂曰。</p>
  <p class="l-js-5c">譬如有长者　　诸子甚众多</p>
  <p class="l-js-5c">五乐自迷惑　　著于故殿舍</p>
  <p class="l-js-5c">柱腐而欲坏　　中心而生火</p>
  <p class="l-js-5c">父恐殿舍崩　　镇杀其诸子</p>
  <p class="l-js-5c">因作众伎乐　　出子等赏赐</p>
  <p class="l-js-5c">佛世尊如是　　从缘觉意成</p>
  <p class="l-js-5c">临灭度之时　　佛则往其前</p>
  <p class="l-js-5c">为现一法教　　大乘等无异</p>
  <p>修行发意欲求大道不了本无。著佛色身三十二相八十种好人中之尊。譬如有人。闻四方帝号转轮王。主四天下而有七宝。诸子千人力皆勇猛。城广且长。东西四百有八十里。南北二百八十里也。中有大殿方四十里。四宝床座。人民炽盛五谷丰熟快乐无极。伎乐之音有十二部。夫人婇女八万四千。诸国治王八万四千。象马车乘其数亦然。王有四德。何谓四德。长者梵志凡庶小民。皆敬圣帝。如子奉父。王爱念之犹母哀子。王所教化则受奉行。远近归命如人仰天依地得活。复有四德。无寒无热初不饥渴生未曾病。本佑所致。其人闻之欲往见帝。慕其圣教便发进行。于道疲劳见一异道。则顺入中睹一大城。人民炽盛树木流水。乐不可言。谓是城郭。为圣帝邦。便止其土。又斯虽乐鬼神之处。其人不觉也。时有天王名曰休息。即睹其人为解说之。此非圣帝处也。是鬼神国也。转轮圣王威德巍巍。尔乃欣然亲近奉从。若有发意学菩萨道。不了深义不分别空。世间无佛。出入闲居处于树下。观察万物非常苦空。身不久立不解本无。以得缘觉自以为成。临般泥洹佛在前住。为现大法深妙之教。十二因缘本无有根也。晓本末空无去来今。大慈大悲不见三界。无泥洹想乃成正真。度脱一切也。于是颂曰。</p>
  <p class="l-js-7c">譬如有人求圣王　　及见一城谓是邦</p>
  <p class="l-js-7c">诸小国王忆转轮　　在中娱乐谓大通</p>
  <p class="l-js-7c">休息天王往见之　　则为解脱此鬼土</p>
  <p class="l-js-7c">非为大帝转轮王　　尔乃惊怖自知非</p>
  <p class="l-js-7c">便发往诣大帝邦　　见威神德大巍巍</p>
  <p class="l-js-7c">吾冥不解久迷惑　　则奉圣王常侍从</p>
  <p class="l-js-7c">欲学大道不了了　　还堕缘觉亦如是</p>
  <p class="l-js-7c">然后受佛深微行　　乃至无上正真道</p>
  <p class="l-js-5c">光光佛威德　　其德济众生</p>
  <p class="l-js-5c">等心加一切　　除三毒之名</p>
  <p class="l-js-5c">永脱生死苦　　道因智慧成</p>
  <p class="l-js-5c">清净如日光　　彻照三界冥</p>
  <h2>菩萨品第三十</h2>
  <p>其修行者因自思惟。人在生死譬如车轮。反覆上下而不离地。终始若斯。往返之患不离三界。皆是本痴不了本无。谓有四大猗之为谛。复如有人见师化幻。而谓是人不知化成。愚人如是。贪著吾我计有身命。不晓其体地水火风。譬如有人远出欲游行诣他国。素闻道难常怀惧心畏于盗贼。四向望候遥见诸坞众石草木。谓有大贼数千百骑。当奈之何。各走驰散不知所凑。中有导师呼语众人。勿得便舍至剧难处。而无水浆。或值穷厄不济身命。或困乏极尔乃来还。往返既久加复疲劳。悉失财物当何依怙。裸匮肌冻反当求恃。而从豪富归命举假。且自安心共相率化。遣人探候。设无贼者径可进前。假使有来坚志共战当令走坏。所以者何。一人欲死十人不当。十人欲死百人不当。百人欲死千人不当。千人欲死万人不当。万人欲死天下纵横。众人受教不复驰散。皆住严待遣人探窃。唯见草木瓦石之属。永无盗贼。众人忻欢尔乃进前。皆谓导师天下无双。智慧明达诚非世有。举动进止辄从其命不敢违失。菩萨大人修行如是。为一切导解三界空。一切如化。五阴犹幻。不恶生死而灭其身。开化十方为示正路。嗟叹菩萨深远无侣。周旋三界度脱生死。弟子既小志常怀惧。趣欲灭身不及一切。又不究竟当复还退。从发意始。明人因此闻菩萨教。皆发无上正真道意也。于是颂曰。</p>
  <p class="l-js-7c">菩萨大士为修行　　了一切空身如化</p>
  <p class="l-js-7c">因缘合成得是体　　坐心不正追逐邪</p>
  <p class="l-js-7c">譬如贾人远游行　　遥见树木谓是贼</p>
  <p class="l-js-7c">心各怀懅而驰散　　导师解之心乃安</p>
  <p class="l-js-7c">菩萨如是解本无　　为一切师广说法</p>
  <p class="l-js-7c">示弟子等大道深　　如日光出无浮云</p>
  <p>菩萨学道稍稍渐前至无极慧。因六度无极分别空行。积功累德无央数劫乃得佛道。譬如有人少小仕进。始为困贫转得大富。求为丞尉遂成令长。进二千石稍到州牧。四征公卿大臣。转至帝王转轮圣王天帝梵尊。为菩萨道次第学者亦譬如是。稍稍发意布施持戒忍辱精进一心智慧。缚制六情除去三毒阴衰之盖。向空无想无愿之法。至不退转近成具事一生补处。犹如磨镜洗治平铁。稍稍令细遂复发明。稍稍习行六度无极。积功累德不可计劫。自致得佛开度十方。于是颂曰。</p>
  <p class="l-js-5c">如人少仕进　　至尉及令长</p>
  <p class="l-js-5c">二千石州牧　　四征至公卿</p>
  <p class="l-js-5c">大王并转轮　　日月天帝释</p>
  <p class="l-js-5c">菩萨亦如是　　稍稍积功德</p>
  <p class="l-js-5c">奉六度无极　　行是得至佛</p>
  <p class="l-js-5c">开化十方人　　悉令至大安</p>
  <p>菩萨学定专精一心。稍去众垢进化其志。譬如有人欲行入海。日月行前而往不退。虽遭饥寒未曾动移。不计远近勤劳之厄。行不休息遂至海边。合人上船入海采宝。虽知三难不以为懅。到大龙王所居之宫。从求如意上妙明珠欲给穷乏。龙王与之言施一切勿得爱惜。众人蒙光而不耗减。其人得珠蒙恩忽还。以至一国无不得安。菩萨如是。等心行道欲济众生。慈悲喜护一心念佛。其所在方专精向之未曾懈废。七日十日三月一载。不为俗想一心向佛并化众生。乘摩诃衍无极之教。见十方佛受教得定。三昧不动为一切讲。譬如从龙王得如意珠广及众人。譬如有人而闻天上有好玉如端正姝好。意欲往见无有神足。夙夜思想卧起不忘。积有年岁未曾他念。便于梦中得往见之。坐起进止。菩萨如是。一心思惟向某方佛积年不息。得三昧定行不伪懈。累劫不厌自致得佛。菩萨行道大慈大悲哀加一切。昔有一人其目不明不见日光。心中忧悒虽有日明我眼盲冥不能睹也。当奈之何。求得神师饮之甘露。内病即除其眼精彻得睹日光。察八方上下及诸人民。初发大意。六入五阴三毒未除。不能得见十方诸佛。从成就菩萨受法深教。行四等心解三界空。便得三昧见十方佛。从定意起救济众生。譬如珍宝著水精上。如以其器受于琉璃。琉璃之色令器同像。菩萨如是。一心念佛无有他志。即得定意见十方佛。因佛威神本德所致见佛世尊。于是颂曰。</p>
  <p class="l-js-7c">譬如有人行入海　　未曾懈废乃至耳</p>
  <p class="l-js-7c">合人乘船至龙王　　从求大宝如意珠</p>
  <p class="l-js-7c">以施一切莫不蒙　　菩萨如是行四恩</p>
  <p class="l-js-7c">大慈大悲行大道　　一心精进三昧门</p>
  <p class="l-js-7c">如人闻天有玉女　　夙夜思惟梦得见</p>
  <p class="l-js-7c">菩萨如是等精进　　见十方佛无不遍</p>
  <p class="l-js-7c">又如目冥思日光　　良医治之眼即明</p>
  <p class="l-js-7c">菩萨如是专向佛　　未曾休息不退转</p>
  <p class="l-js-7c">如以珍宝著水精　　展相光耀无不照</p>
  <p class="l-js-7c">菩萨如是三昧定　　从佛受教遍教化</p>
  <p>菩萨积功累德欲度一切。视之如父视之如母。视之如子视之如身。等而无异。为五道人勤苦无量不以为剧。虽历五道生死之患地狱之苦饿鬼之毒畜生之恼天上世间终始之厄。心不回动。行大慈悲四恩无厌。救济十方免众想念。譬如彼月初生之时。若小羊角。日日稍大遂至成满。光明普照众星独辉。次第学道为菩萨法。布施持戒忍辱精进一心智慧。经无数劫勤苦之行。身心相应言行相副。念十方人若如父母无有亲疏。譬如种树稍稍生芽。后生茎节枝叶华实。渐行如是。从初发意便喜向佛。以获悦心休息恶道。成就六度无极之法。入善方便不起法忍一切佛慧。则转法轮示现灭度。分布大法后生蒙恩。犹如有人欲立大屋。先平其地渐兴根基。稍累其墙令至高大。以材木覆梁柱牢坚。以瓦瓦之涂治仰泥。作悉成了而污洒之。白壁赤柱俨然巍巍。然后请会亲族门室。善友乡党无不周遍。饮食作乐无不欣欢。菩萨如是。积行无量不以勤苦而有厌懈。睹彼众生展转五道。终始周旋如磨不定。发大慈悲无盖之慧欲救一切。犹若如空无所不覆。道德以成现处三界示于色身。三十二相八十种好令众见悦。为十方人而师子吼。一切闻声莫不归伏。各从本心成三乘行。于是颂曰。</p>
  <p class="l-js-5c">初发意菩萨　　慈念诸十方</p>
  <p class="l-js-5c">如父母子身　　等心无希望</p>
  <p class="l-js-5c">渐渐发行迹　　如树芽至茎</p>
  <p class="l-js-5c">枝叶节华实　　种者功不唐</p>
  <p class="l-js-5c">菩萨亦如是　　稍稍奉行道</p>
  <p class="l-js-5c">功德以成满　　平等最吉祥</p>
  <p class="l-js-5c">犹若起大屋　　平地始基墙</p>
  <p class="l-js-5c">累之令高大　　覆盖正圆方</p>
  <p class="l-js-5c">请会亲乡党　　饮食作乐倡</p>
  <p class="l-js-5c">菩萨救众生　　度脱以道光</p>
  <p>何谓超行适发道意。至不退转无所从生。具足成就至阿惟颜。俱行菩萨何缘独尔。解三界空五阴无处。四谛无根缘想而生。十二之因以痴为元。观察痴元亦无处所。有所著求则名之痴。慧者了无。譬如幻师还观化人不见有人。菩萨如是。省三处空。犹如野马梦幻芭蕉深山之向。但可有名而不可见。昔有一人自于梦中见有国中多诸人民。王大严急群臣奉事不敢失意。五谷平贱衣被彩色倡伎娱乐。其人睹之欣然为观往见国王。王便立之以为大臣。赐与官职仆从田宅七宝。踊跃无量。又自见身复入地狱饿鬼之中。化为驴身在辈中鸣。忽然上天。七宝宫殿玉女相娱。从梦便觉不睹所获。则自解了五道如梦。一切本无而不可得。分别此慧则不退转至无处所。权慧具足明学大道。观心如幻。五阴六入。若如群臣。色声香味细滑之法五道所有。皆如彼人所梦觉也。见无所见亦无梦想。是谓超越至无极慧不缘次第。于是颂曰。</p>
  <p class="l-js-5c">人身及五阴　　观之无处所</p>
  <p class="l-js-5c">四谛十二缘　　一切悉如化</p>
  <p class="l-js-5c">如其夜梦见　　一国大快乐</p>
  <p class="l-js-5c">为王作大臣　　伎乐而豪富</p>
  <p class="l-js-5c">入地狱饿鬼　　为驴辈中鸣</p>
  <p class="l-js-5c">天上七宝殿　　相娱寤不见</p>
  <p class="l-js-5c">慧者观三界　　五阴悉如梦</p>
  <p class="l-js-5c">以了无处所　　逮得不起忍</p>
  <p class="l-js-5c">道法无远近　　犹空无所处</p>
  <p class="l-js-5c">心空解本无　　忽如日大光</p>
  <p class="l-js-5c">当尔时之慧　　无得无所失</p>
  <p class="l-js-5c">道无去来今　　觉乃本无一</p>
  <p>何谓超行。人本一故用不解之便起吾我。适著便缚以缚求脱。不著无缚何谁求脱。譬如五事而住虚空。云雾尘烟灰。不能为彼虚空作垢。心本如空。五阴之毒喻如五事。不蔽心本晓了无形。慧无挂碍入深法忍。不以次第。譬如有人曾为凡人。家既困乏行诣佛所。遂檀越食发一好心。我身宿罪不能布施。今得贫厄衣不蔽形食不充口。又不作福。因佛求食。我设有财广施供佛。及诸圣众给足穷乏。尔时世尊及与圣众各自罢去。乞士自责。吾本薄佑不能兴德。获斯困匮。思惟是已卧荫树下。日已差中余荫皆移。所卧树下其影不转。体诸垢坌悉为除去。自然有威。时国王崩。当得贤人以为君主。募一国中无不周遍独见乞士有超异德。树荫覆之若如大盖。往启群臣咏其威德。人民咸喜严驾奉迎。立为国王。以得帝王普兴德化供佛众圣。人在生死五道之苦。五阴六入十二因缘。闻佛深法本无之慧。大慈大悲加于一切。虽欲度人不见有人。度无所度不见吾我。三界如响一切无我。等犹虚空。则超入慧不退转法无所从生阿惟颜事。名之有德亦无所获。譬如日出众冥皆索。还成平等无所适莫。不见有缚亦无所脱。譬如金山自然无作。晓求金者辄如得之不以为难。人本清净而无垢秽。觉了此慧便入道门而无挂碍。犹空自净无有净者。于是颂曰。</p>
  <p class="l-js-5c">如人久困贫　　乞食从众圣</p>
  <p class="l-js-5c">便自还克责　　吾宿积罪冥</p>
  <p class="l-js-5c">便发恭敬意　　慈念于众生</p>
  <p class="l-js-5c">若得为帝王　　给施于万姓</p>
  <p class="l-js-5c">则卧于树下　　其影荫彼形</p>
  <p class="l-js-5c">使者启群臣　　悉往而奉迎</p>
  <p class="l-js-5c">立之为国王　　事佛及众圣</p>
  <p class="l-js-5c">菩萨亦如是　　超越解本净</p>
  <p class="l-js-5c">德高为巍巍　　度脱诸群生</p>
  <p class="l-js-5c">五事不污空　　心净如宝英</p>
  <p class="l-js-5c">救济五道厄　　使除终始冥</p>
  <p class="l-js-5c">如月十五日　　星中而独明</p>
  <p>昔有一人欲往见佛知为云何。身形何像所说何趣。阿难遥见前白佛言。此远来者为是何人。佛言阿难。未曾有人。其人径前欲得睹佛而不见之。佛身忽然永不在座。人自思惟。故来觐佛而不见之。察念何谓。便自解了。世尊法身本无有形。用吾我人而现此身。譬如深山人呼响应。因对有声。法身无处何缘欲见。适思此已便逮无所从生阿惟颜。了无内外普等若空。超入正觉。于是颂曰。</p>
  <p class="l-js-5c">昔有人发意　　欲见佛世尊</p>
  <p class="l-js-5c">其尊何等类　　说法义云何</p>
  <p class="l-js-5c">阿难问何人　　佛言未曾有</p>
  <p class="l-js-5c">尊身忽不现　　怪之何所凑</p>
  <p class="l-js-5c">便自解了慧　　佛身无所游</p>
  <p class="l-js-5c">空体慧住道　　示现无不周</p>
  <p class="l-js-5c">道法如向应　　等心无怨仇</p>
  <p class="l-js-5c">解义若斯者　　如空莫不覆</p>
  <p>发意菩萨欲救一切。观四大身因缘合成。若如幻化譬如假物。则非我所有亦非他人。犹如合材机关木人因对动摇。愚者睹之谓为是人。慧明察之合木无人。一切三界皆空如是。色痛想行识十二因本无有往返。若水中影无有形名。如是行者超入法城。于是颂曰。</p>
  <p class="l-js-5c">初发意菩萨　　解四大本空</p>
  <p class="l-js-5c">视生死泥洹　　一切睹皆同</p>
  <p class="l-js-5c">譬如借他物　　常还所取供</p>
  <p class="l-js-5c">不计吾我人　　除去诸曚曚</p>
  <p class="l-js-5c">不见心意识　　道明越海江</p>
  <p class="l-js-5c">三界如幻化　　菩萨受讽诵</p>
  <p class="l-js-5c">五道犹野马　　众恶悉佛种</p>
  <p class="l-js-5c">劝化诸未解　　法身不转动</p>
  <p>或有慧人自然发意。如来之行不因言说而至正觉。如日大光一时普遍。解空义者无道俗观。等如虚寂永不可名。譬如旷野污埿之中无有下种。自然有生青莲芙蓉茎华。菩萨如是。在恩爱中。三界之难忽然慧解。不见生死不住泥洹。教化一切令至大安。于是颂曰。</p>
  <p class="l-js-7c">于是发意为菩萨　　分别空义解本末</p>
  <p class="l-js-7c">以入道法无所乏　　智慧具足神通达</p>
  <p class="l-js-7c">犹如莲华生污泥　　发如来意成菩萨</p>
  <p class="l-js-7c">开化一切众生类　　等住法门为正觉</p>
  <p class="l-js-7c">华生泥中清净好　　四种之色喻四等</p>
  <p class="l-js-7c">超越次第阿惟颜　　勇猛力伏首楞严</p>
  <p>菩萨修道。譬如飞鸟飞行空中无所触碍。以空为地不畏于空。菩萨如是。发意之顷便入道慧。善权方便不以为乏。心等如空无所住止。不离生死不乐泥洹。俱不增减。譬如五种彩色各异皆因草木。草木根生悉因从地。地下有水水下有风。风因空立。如是计本悉无所有。若如浮云忽有气来。况无所至。菩萨如是。解三界空喻之如风无所住止。计有吾我便有三处。不见有我安计有彼。不明无冥无净不净。便入本无亦无出入。譬如昔者有一小虫。心怀金刚住于海边。阎浮大树高四千里。树则震动不能自安。树神问之。卿何以故震动不安。树报之曰。虫住我上所以不安。神又问曰。金翅大鸟立于仁上何故不动。小虫处上而独战栗。树报之曰。此虫虽小腹怀金刚。吾不能胜。是故摇动。其小虫者。谓发意菩萨也。其大树者。谓三界也。树动不安者。谓发意菩萨超至深慧远阿惟颜。三千大千世界为六反震动。其金翅鸟。住上不摇。谓诸弟子四道虽成无所能感也。于是颂曰。</p>
  <p class="l-js-7c">譬如小鸟住大树　　战栗不安五枝散</p>
  <p class="l-js-7c">菩萨大士亦如是　　超行成就动三千</p>
  <p class="l-js-7c">其心坚固如金刚　　度脱一切生死患</p>
  <p class="l-js-7c">弟子犹如金翅鸟　　处在三界无所感</p>
  <p>菩萨解慧入深微妙不从次第。犹如有人卒立为帝。凡夫之士晓了本无。心等如空而无处所。至阿惟颜。昔者虚空忽有药树。枝叶普覆八隅上下。其气照下。诸毒草木恶气悉除。长育天下。诸有好人大小悉安。地高为平卑者则高。天下太平无有溪谷及与山陵。七宝自然雨堕甘露。人民大小莫不以欢。吾本有福以离众患。出入行步无所畏难。无有恶兽盗贼之苦。药树自然蒙者皆安。风雨时节五谷丰熟。面色和悦衣食化至无有众恼。犹如大树忽然生空普照天下。若有凡夫在生死中。卒解深慧至真本无而无挂碍。气照天下者。谓彼菩萨放大光明以成为佛。除一切人淫怒痴垢也。长育令安。谓使四辈奉行道义也。令高下平者。使五道人皆获平等慧。七宝自然者。谓七觉意也。雨甘露者。谓讲菩萨法也。人民安隐五谷丰滋。谓终始断逮五神通。遂至大义阿惟颜住。于是颂曰。</p>
  <p class="l-js-7c">如人卒立为国王　　菩萨大士亦如是</p>
  <p class="l-js-7c">晓了深慧至无极　　得成佛道度十方</p>
  <p class="l-js-7c">犹如虚空生大树　　根株枝叶四分布</p>
  <p class="l-js-7c">照于八隅上下方　　地高下平五谷滋</p>
  <p class="l-js-7c">人在生死凡夫身　　忽解深法惠流布</p>
  <p class="l-js-7c">令十方人度三涂　　等心一切雨甘露</p>
</body></html>