<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>修行道地经卷第一</title>
</head>
<body>
  <h1 class="head">修行道地经卷第一</h1>
  <h2>集散品第一</h2>
  <p class="l-js-5c">厥元由显兴　　灼灼踰日光</p>
  <p class="l-js-5c">德积甚巍巍　　胜于帝王种</p>
  <p class="l-js-5c">诸天及神仙　　专精暴露成</p>
  <p class="l-js-5c">多学博众义　　咸皆礼最安</p>
  <p class="l-js-5c">天人龙鬼神　　在世而精进</p>
  <p class="l-js-5c">奉迎于世尊　　三界无等伦</p>
  <p class="l-js-5c">济以无比慧　　生死惧了除</p>
  <p class="l-js-5c">佛正法众僧　　是三德无踰</p>
  <p class="l-js-5c">当观此道眼　　谛说平等法</p>
  <p class="l-js-5c">意采宣尊教　　犹如出甘露</p>
  <p class="l-js-5c">或有专修行　　观察于世俗</p>
  <p class="l-js-5c">众闹若干种　　生死之不安</p>
  <p class="l-js-5c">沉溺于世根　　犹朽车没泥</p>
  <p class="l-js-5c">不能自拔济　　当从经典要</p>
  <p class="l-js-5c">亦如采诸花　　愍世是故演</p>
  <p class="l-js-5c">专听修行经　　除有令至无</p>
  <p>于是当讲修行道经。生死老病忧结啼哭。诸不可意众恼集会。专修行者在家出学。欲令究竟清净之法。志不转还遂至甘露众患为绝。其无救护无所依仰。唯当弃舍一切诸求。是故修行欲离恼者。常当精进奉行此经。即说颂曰。</p>
  <p class="l-js-7c">堕生老死而忧恼　　身心所兴有众苦</p>
  <p class="l-js-7c">欲得济度不复还　　学修行道莫有厌</p>
  <p>何谓无行何谓为行。云何修行云何修行道。其无行者。谓念淫怒欲害亲属。诸天国土弊友毁戒。习恶粗言听于不善。不好学问自轻自慢。兴有著想起邪计常。贪乐有身所居之处。习近女色放逸懈怠。而著情欲不离怒痴。多缘众求人舍远避。纵恣自是放心睡疑。失于精进常怀恐怖。根门不定追逐众事。多于言语无有节度。思乐长路反论邪说。乐说戾事顺逐非法。远于道义是谓无行。此于无为而不可行。于是颂曰。</p>
  <p class="l-js-7c">嗔恚贪欲念害命　　常有乐身不净想</p>
  <p class="l-js-7c">邪智反顺若干瑕　　佛说是辈不可行</p>
  <p>何谓可行。不起嗔恚不念加害。亲近善友奉戒清净。言辄以道受教学问。不自轻慢念计无常。苦空非身处于可居。不习女色除其放逸。当志精进灭于尘劳。少食知节救摄身行。宿夜觉悟敛心不忘。无有狐疑不怀恐怖。寂定根门无有众缘。所说辄正平等解脱。乐于闲居所观如谛。所未获法当以怀来。诸可逮法坚持不忘。欢心采取法化之要。于诸衣食而知止足。志存经道而无厌极。习计非常不乐世间秽食诸想也。无为之道所为寂然。如是辈法近于无为是谓可行。行在何许谓之泥洹。于是颂曰。</p>
  <p class="l-js-7c">戒净志乐无我想　　唯听经义随善友</p>
  <p class="l-js-7c">所见审谛如教行　　佛说此则无为道</p>
  <p class="l-js-7c">诸可所趣众法念　　定若干意无苦厌</p>
  <p class="l-js-7c">是为讲说德所聚　　摄定诸根是谓行</p>
  <p>何谓修行云何为行。谓能顺行修习遵奉是为修行。其修及习是谓为行。何谓修行道。专精寂道是为修行道。其彼修行而有三品。一曰凡夫。二曰学向道。三无所学也。所谓凡夫修行新学旧学未成。为此辈说修行道经。其不学者以为通达何所复论彼所以谓。修行道地经寂然而观。云何寂观。趣于沙门四德之果。云何四德。谓为有余泥洹之界。云何有余。谓其当至无为之界。云何当至无为之界。谓众苦本一切除尽。是故行者欲舍一切剧苦之恼。常当专精不兴异行。不伤教禁修建寂观。假使行者毁戒伤教。不至寂观唐捐功夫。譬如有人钻木求火数数休息。而不专一终不致之。既不获火唐劳其功。其懈怠心欲求无为譬犹亦然。于是颂曰。</p>
  <p class="l-js-7c">常得寂然行于定　　当舍憍慢及轻戏</p>
  <p class="l-js-7c">以奉修行莫毁失　　譬如冥夜开目行</p>
  <p class="l-js-7c">如是行者见所趣　　智慧若斯精进前</p>
  <p class="l-js-7c">奉于正化未曾懈　　乃致静漠无为道</p>
  <p class="l-js-7c">彻睹众玄微妙事　　观采大德所说教</p>
  <p class="l-js-7c">此经洪训名寂观　　吾钞众经以演说</p>
  <h2>五阴本品第二</h2>
  <p class="l-js-7c">从若干经采明要　　立不老死甘露言</p>
  <p class="l-js-7c">耳所听闻明者行　　清净之慧除垢冥</p>
  <p class="l-js-7c">入于寂然若日光　　譬如月行照众星</p>
  <p class="l-js-7c">已获度世当受教　　是盛无量如秋月</p>
  <p class="l-js-7c">恭奉罗汉而稽首　　能仁如空头面礼</p>
  <p class="l-js-7c">归命巍巍获甘露　　除世根芽种种欲</p>
  <p class="l-js-7c">生若干种之果实　　欣乐忧戚为诸枝</p>
  <p class="l-js-7c">佛解五阴而本无　　当观众经从其原</p>
  <p>修行道者当复观身五阴之本。色痛想行识是谓五阴也。譬如有城若干家居。东西南北合乃为城。色亦如是。亦不一色为色阴也。痛想行识亦复如此。非但一识名为识阴。彼有十入。或色观法是为色阴也。八百痛乐名之痛阴。想行识阴各有八百。乃名为阴。解五阴本亦当如斯。于是颂曰。</p>
  <p class="l-js-5c">色痛想行识　　五阴之所起</p>
  <p class="l-js-5c">譬如有大城　　若干家名色</p>
  <p class="l-js-5c">非一色为色　　凡有十色入</p>
  <p class="l-js-5c">痛乐有八百　　想行识亦尔</p>
  <p class="l-js-5c">慧人解此法　　若干乃名阴</p>
  <p class="l-js-5c">分别知非一　　行者之所念</p>
  <h2>五阴相品第三</h2>
  <p class="l-js-7c">合集众事而相连　　用离慧言舍佛教</p>
  <p class="l-js-7c">习于愚痴不了了　　譬如有树多枝叶</p>
  <p class="l-js-7c">其五觚生而分布　　无巧便种亦如是</p>
  <p class="l-js-7c">当了五阴为若斯　　黠人解慧明知此</p>
  <p class="l-js-7c">所以生长有姓地　　所讲法言如蜜涂</p>
  <p class="l-js-7c">比丘譬蜂采华味　　犹若莲华之开剖</p>
  <p class="l-js-7c">其慧觉了胜日出　　佛复超越胜莲花</p>
  <p class="l-js-7c">佛之清洁无所著　　是故稽首归命尊</p>
  <p class="l-js-7c">其相淡然达无碍　　寂寞无想而得定</p>
  <p class="l-js-7c">未曾有退还堕落　　而以救济至无为</p>
  <p class="l-js-7c">秉意将导而示现　　教训群萌如己行</p>
  <p class="l-js-7c">以愍伤吾是故说　　乃为当来众生类</p>
  <p>其修行者当解五阴相。云何各知五阴之相。有光明为色。有像相亦复为色。手所获持亦名为色。若示他人亦复是色也。习乐为痛。不乐不苦亦复是痛。是为痛想也。识相为想。若男若女及余众物。是曰思想。有所造作名之为行。若作善行若作恶行。亦不善恶是谓为行。晓想为识。善不善亦非有善亦非不善。晓是为识。如是各了五阴之相。于是颂曰。</p>
  <p class="l-js-7c">色者不安多瑕秽　　佛说经教实如应</p>
  <p class="l-js-7c">如其所言随顺行　　分别五阴若干相</p>
  <h2>分别五阴品第四</h2>
  <p class="l-js-7c">而以甘露灭盛火　　消除五阴诸苦本</p>
  <p class="l-js-7c">其慧光明喻日光　　三界普奉吾亦归</p>
  <p class="l-js-7c">佛能仁尊深慧力　　解了清净之智黠</p>
  <p class="l-js-7c">顺其所知而现义　　采佛法教随应说</p>
  <p class="l-js-7c">当分别解听其讲　　今者导彼顺定意</p>
  <p class="l-js-7c">别了五阴本所兴　　博引众义善思之</p>
  <p>其修行者。当分别了五阴行本。何谓晓了五阴之本。譬如四衢堕贯真珠。有人见之意中欣然欲往敛取。其人目见真珠之贯谓应色阴。爱乐可意是谓痛阴。初始见之识是贯珠名为想阴。其人生意欲取贯珠是为行阴。分别贯珠是为识阴。如是五阴如是五阴如一贯珠。一时俱行造若干行。若从心出如一贯珠。同时俱兴退从五阴。一切诸人亦复如是。目所见色五阴皆从。如是耳声鼻香舌味身更心法。心中四阴为无色阴。如是为别五阴之本。于是颂曰。</p>
  <p class="l-js-7c">无极之德分别说　　如其所讲经中义</p>
  <p class="l-js-7c">贪欲者迷不受教　　吾今顺法承其讲</p>
  <h2>五阴成败品第五</h2>
  <p class="l-js-7c">明智之无世尊要　　调顺无低获其际</p>
  <p class="l-js-7c">已超境界无边岸　　稽首世尊称无量</p>
  <p class="l-js-5c">所讲犹日明　　照弟子若兹</p>
  <p class="l-js-5c">了知于尘劳　　除畏如萎华</p>
  <p class="l-js-5c">其睹诸起灭　　了五阴成败</p>
  <p class="l-js-5c">愿稽首彼佛　　听我说尊言</p>
  <p>修行道者当知五阴成败之变。何谓当知五阴成败。譬若如人命欲终时。逼寿尽故其人身中。四百四病前后稍至。便值多梦而睹瑞怪而怀惊恐。梦见蜜蜂乌鹊雕鹫住其顶上。睹众住堂在上娱乐。身所著衣青黄白黑。骑乱[马*毛]马而复呜呼。梦枕大狗又枕猕猴。在土上卧。梦与死人屠魁除溷者。共一器食同乘游观。或以麻油及脂醍醐。自浇其身又服食之。数数如是。见蛇缠身倒掣入水。或自睹身欢喜踊跃拍髀戏笑。或自睹之华饰堕灰。以灰坌身复取食之。或见蚁子身越其上。或见嚼盐狗犬猕猴。所见追逐各还啮之。或见娶妇又祠家神。见屋崩坏诸神寺破。梦见耕犁犁堕须发。或时牙齿而自堕地。又著伍白衣。或见己身倮跣而行。麻油涂身宛转土中。梦服皮草弊坏之衣。梦见他人乘朽败车。到其门户欲迎之去。或见众花甲煎诸香。亲属取之以严其身。先祖为现颜色青黑。呼前捉曳数作此梦。游丘塳间拾取华璎及见赤莲华落在颈。堕大河中为水所漂。梦倒堕水五湖九江不得其底。或见其身入诸丛林无有华果。而为荆棘钩坏躯体。以诸瓦石镇其身上。或见枯树都无枝叶。梦缘其上而独戏乐。在于庙坛而自搏舞。或见丛树独乐其中欣欣大笑。折取枯枝束负持行。或入冥室不知户出。又上山岳岩穴之中不知出处。复见山崩镇己身上悲哭号呼。或见群象忽然来至蹑蹈其身。梦见土尘坌其身首。或著弊衣行于旷野。梦见乘虎而暴奔走。或乘驴狗而南游行。入于塳间收炭爪发。自见其身戴于枯华。引入大山阎王见问。于是颂曰。</p>
  <p class="l-js-5c">处世多安乐　　命对至乃怖</p>
  <p class="l-js-5c">为疾所中伤　　逼困不自在</p>
  <p class="l-js-5c">心热忧恼至　　见梦怀恐惧</p>
  <p class="l-js-5c">犹恶人见逐　　忧畏亦如是</p>
  <p>其人心觉已心怀恐怖身体战栗。计命欲尽审尔不疑。今吾所梦自昔未有。以意懅故衣毛为竖。病遂困笃震动不安。譬如猛象群众普至踏蹈芭蕉。病转著床其譬如是。穷迫无计便求归医。昆弟族亲见困如此遣人呼医。所可遣人体多垢秽衣被弊坏。或手爪长戴裂伞盖。其足履决木跂屣破。乘朽坏车。颜色正黑两眼复青。而数以手摩擦须发。所可驾牛或青或黑又有正白。急急呼医捉来上车。于是颂曰。</p>
  <p class="l-js-5c">人行游观时　　唯乐无益事</p>
  <p class="l-js-5c">放恣于所欲　　未曾念于医</p>
  <p class="l-js-5c">体适有疾病　　困笃著床席</p>
  <p class="l-js-5c">然后乃请医　　欲令疗其疾</p>
  <p>于时其医以意察之。病者必死。所以者何。见此怪应。视来呼人服色语言。持坏伞盖须爪毛乱。又其日恶若四日六日十二日十四日。以此日来者皆为不祥医即不喜。以抵星宿失于良时。神仙先圣所禁之日。医心念言。虽值此怪星宿吉凶。或可治疗。所以者何。虽有病者方便消息。本命未尽想当除愈。若对至者不能令差。以是言之。不必在善日星宿吉凶。是故慧人不从历日而求良时。神仙常言。当求方便。或风寒病命未尽者。傥有横死是者可治。设命应尽无如之何。虽尔往而治之犹胜不行。医念此已即起欲去。于是颂曰。</p>
  <p class="l-js-5c">譬如有二人　　俱发行入海</p>
  <p class="l-js-5c">或有到彼岸　　或而中断绝</p>
  <p class="l-js-5c">堕于疾病海　　其譬亦如是</p>
  <p class="l-js-5c">傥时从病差　　而有更死者</p>
  <p>于是其医已到病家。则有恶怪便闻凶声。亡失焚烧破坏断截。剥拨掣出恐杀曳去。发行拘闭当以占之。不可复疗以为死已。南方狐鸣或闻乌枭声。或见小儿以土相坌。而复裸立相挽头发。破罂瓶盆及诸器物。见此变已前省病人困劣著床。于是颂曰。</p>
  <p class="l-js-7c">医则占视病者相　　惊怖惶惶而不安</p>
  <p class="l-js-7c">或坐或起复著床　　烦懑热极如烧皮</p>
  <p>医睹如是便心念言。如吾观历诸经本末是则死应。面色惶懅眼睫为乱。身体萎黄口中涎出。目冥昧昧鼻孔骞黄。颜彩失色不闻声香。唇断舌干其貌如地。百脉正青毛发皆竖。捉发掏鼻都无所觉。喘息不均或迟或疾。于是颂曰。</p>
  <p class="l-js-5c">面色则为变　　毛发而正竖</p>
  <p class="l-js-5c">直视如所思　　舌强怪已现</p>
  <p class="l-js-5c">病人有是应　　余命少少耳</p>
  <p class="l-js-5c">疾火之所围　　如焚烧草木</p>
  <p>复有异经说人终时诸怪之变。设有洗沐若复不浴。设烧好香木櫁栴檀根香花香。此诸杂香其香实好。病者闻之如烧死人骨发毛爪皮肤脂髓粪除之臭也。又如枭鹫狐狸狗鼠蛇虺之臭也。病者声变言如破瓦状如咽塞。其音或如鹤雁孔雀。牛马虎狼雷鼓之声。其人志性变改不常。或现端政其身柔软。或复粗坚身体数变。或轻或重而失所愿。此诸变怪命应尽者。各值数事不悉具有。于是颂曰。</p>
  <p class="l-js-5c">睹见若干变　　众恼趣逼身</p>
  <p class="l-js-5c">志怀于恐怖　　遭厄为若斯</p>
  <p class="l-js-5c">人性败如此　　身变不一种</p>
  <p class="l-js-5c">犹如竹苇实　　自生自然坏</p>
  <p>今我所学如所闻知。人临死时所现变怪。口不知味耳不闻音。筋脉缩急喘息不定。体痛呻吟血气微细。身转羸瘦其筋现粗。或身卒肥血脉隆起。颊车垂下其头战掉。视之可憎举动舒缓。其眼童子甚黑于常。眼目不视便利不通。诸节欲解诸根不定。眼口中尽青气结连喘。诸所怪变各现如此。于是颂曰。</p>
  <p class="l-js-5c">其病恼无数　　血脉精气竭</p>
  <p class="l-js-5c">如水啮树根　　当愍如拔裁</p>
  <p>于时医心念言。有如此病必死不疑。古昔良医造结经文。名曰于彼除恐长耳灰掌。养言长育急教多髯。天又长盖大首退转。燋悴大白最尊路面。调牛岐伯医徊扁鹊。如是等辈悉疗身病。于是颂曰。</p>
  <p class="l-js-5c">于彼之等类　　尊法梵志仙</p>
  <p class="l-js-5c">正救所有果　　及余王良医</p>
  <p class="l-js-5c">此为主成败　　博知能度厄</p>
  <p class="l-js-5c">愍以经救命　　犹如梵造法</p>
  <p>复有其医主治耳目。名曰眼眴动摇和斗铃鸣。月氏。英子箧藏善觉。调牛目金秃枭力氏雷鸣。是上医名主治耳目。于是颂曰。</p>
  <p class="l-js-5c">眼眴医之等　　造合药分明</p>
  <p class="l-js-5c">除疾之瑕冥　　如日灭诸冥</p>
  <p>复有疮医治疗诸疮。名曰法财稚弟端政辞约黄金言谈。是为疮医等。于是颂曰。</p>
  <p class="l-js-5c">其有能疗治　　百种之疮痍</p>
  <p class="l-js-5c">能除众厄疾　　如以脚平地</p>
  <p class="l-js-5c">法财所以出　　于世造经书</p>
  <p class="l-js-5c">正为治疮病　　令众离患难</p>
  <p>复有小儿医。其名曰尊迦叶耆域奉慢速疾。是等皆治小儿之病。于是颂曰。</p>
  <p class="l-js-5c">譬如有苍头　　捐务除贡高</p>
  <p class="l-js-5c">故生于世俗　　愍伤治小儿</p>
  <p class="l-js-5c">此尊迦叶等　　行仁以正法</p>
  <p class="l-js-5c">哀念童幼故　　则作于医经</p>
  <p>复有鬼神医。名曰戴华不事火。是等辟除鬼神来娆人者。于是颂曰。</p>
  <p class="l-js-5c">诸宿转周行　　人生犹亦然</p>
  <p class="l-js-5c">主有所恐怖　　而多有危害</p>
  <p class="l-js-5c">造立是经者　　悉为解其患</p>
  <p class="l-js-5c">如佛以正法　　除愚令见明</p>
  <p>正使合会此上诸医。及幻蛊道并巫咒说。不能使差令不终亡。于是颂曰。</p>
  <p class="l-js-5c">造作罪尘劳　　勤苦怀众恼</p>
  <p class="l-js-5c">病痛乱其志　　名垢命日促</p>
  <p class="l-js-5c">为病所漂没　　死证见便怖</p>
  <p class="l-js-5c">天帝诸神等　　不救安况吾</p>
  <p>医心念言曼命未断当避退矣。便语众人今此病者。设有所索饭食美味。恣意与之勿得逆也。吾有急事而相舍去事了当还。故兴此缘便舍退去。于是颂曰。</p>
  <p class="l-js-5c">命欲向断时　　得病甚困极</p>
  <p class="l-js-5c">与尘劳俱合　　罪至不自觉</p>
  <p class="l-js-5c">怪变自然起　　得对阴热极</p>
  <p class="l-js-5c">正使执金刚　　不能济其命</p>
  <p>是时病家大小男女。闻医所说便弃汤药及诸咒术。家室眷属宗党比邻亲厚知识。悉来聚会围绕病者。悲哀啼哭观念病困。譬如屠家群中捕猪。牵欲杀之。余猪悉聚惊怖。侧耳听声惶懅愕视。譬如猛虎群中搏牛。余牛见之惊怖而走。或入山岩或投深谷。又入树间跳腾哮吼。譬如鱼师持网捕鱼。余鱼见之怖散沈窜石岸草底。又如苍鹰临其众鸟有所爴取。余鸟见之各散飞去。其人如是无常对至其身坏散家室亲属念当别离。悲哀若斯命临欲断。阎王使者自然来至。其到见缚铁箭所射。上生死船罪所牵引。即欲发去家室绕之。放发悲恸尘坌其面目。哀泣叹息涕泪流面。皆言痛哉奈何相舍。椎胸郁[悍-干+月]。称叹病者若干德行心怀懊恼。于是颂曰。</p>
  <p class="l-js-5c">人其疾苦困　　身冷消离热</p>
  <p class="l-js-5c">室家悉聚会　　举声而悲哀</p>
  <p class="l-js-5c">造业更苦乐　　如蜂采华味</p>
  <p class="l-js-5c">心遂受忧戚　　并恼一宗门</p>
  <p>其人疾病如是身中刀风起。令病者骨节解。有风名科断诸节解。有风名震令筋脉缓。有风名破骨消病人髓。有风名减变其面色。眼耳鼻口咽喉皆青。出入诸孔断绝破坏[利-禾+皮]剥其身。复有一风名曰止胁。令其身内。及膝肩胁背脊腹齐。大小之肠肝肺心脾。并余诸藏皆令断绝。有风名旋令其肪血。及大小便生藏熟藏。所食不通寒热悉干。有风名节间。令诸支节或缩或伸。而举手足欲捉虚空。坐起烦愦有时笑戏。又复大息其声恳恻。节节以断筋脉则缓髓脑为消。目不见色耳不闻声。鼻不别香口不知味。身冷气绝无所复识心下尚暖魂神续在。挺直如木不能动摇。于是颂曰。</p>
  <p class="l-js-5c">其刀风起时　　身动多不安</p>
  <p class="l-js-5c">众缘普皆至　　悉不自觉知</p>
  <p class="l-js-5c">身遭若干恼　　命乃为穷尽</p>
  <p class="l-js-5c">譬如弓弩弦　　缓急不可用</p>
  <p>尔时彼人其心周匝。所有四大皆为衰落。微命虽在如灯欲灭。此人心中有身意根。其生存时所为善恶即心念本殃福吉凶。今世后世所可作为心悉自知。奉行善者面色和解。其行恶者颜貌不悦。其人心喜面色则好。当知所归必至善道。其面色恶心念不善则趣恶道。如有老人而照净镜。皆自见形头白面皱。齿落疮痍尘垢黑丑。皮缓脊偻年老战[病-丙+又](音又)。设见如是还自羞鄙。闭目放镜吾已去少。衰老将至心怀愁忧。已离安隐至于穷极。素行恶者临寿终时所见恶变愁惨恐怖。深自克责吾归。恶道定无有疑。亦如老人照镜见身知为衰至。于是。颂曰。</p>
  <p class="l-js-5c">金宝等所作　　巧拙成不同</p>
  <p class="l-js-5c">设有行恶者　　沉没于深渊</p>
  <p class="l-js-5c">已没虽更生　　顾视无所依</p>
  <p class="l-js-5c">如为水所漂　　临死亦若斯</p>
  <p>其有行善为有三辈。摄身口意净修众德。以法为财临寿终时。心怀喜踊吾定上天。譬如贾客远行治生。得度厄道多获财利。还归到家心悦无量。又如田家犁不失时。风雨复节多收五谷。藏著篅中意甚欢喜。如困病得愈得毕偿债。中心踊跃亦复如是。犹蜂采花以用作蜜积德亦尔。其意大悦我定上天。于是颂曰。</p>
  <p class="l-js-5c">其有学正士　　积累行真法</p>
  <p class="l-js-5c">以度于众患　　自致得明道</p>
  <p class="l-js-5c">譬如闲居者　　高山望其下</p>
  <p class="l-js-5c">彼人命尽时　　见善道若斯</p>
  <p>尔时其人命已尽者。身根识灭便受中止譬若如称随其轻重或上或下。善恶如是。神离人身住于中止。五阴悉具无所乏少。死时五阴不到中止。中止五阴亦不离本也。譬以印章以用印泥。印不著泥亦不离之。如种五谷苗生茎实。非是本种亦不离本。如是人死精神魂魄。不齐五阴亦不离本也。随本所种各得果报。其作德者住善中止。履行恶者在罪中止。唯有道眼乃见之耳。处于中止而有三食。一曰触软。二曰心食。三曰意识。在中止者或住一日极久七日。至父母会随其本行。或趣三涂人间天上。行恶多者在中止中。见大火起围绕其身。犹如野火焚烧草木。尘雨其形。见乌雕鹫恶人之类。爪齿皆长面目丑陋。衣服弊坏头上火然。各执兵仗为所挝棒。矛刺刀斫心怀恐惧。欲求救护遥见丛树。走往趣之尔时即失。中止五阴入刀剑树泥犁之中。堕地狱者神见若此。于是颂曰。</p>
  <p class="l-js-5c">迷惑如醉象　　违失圣法教</p>
  <p class="l-js-5c">染浊如潦水　　心愦乱若斯</p>
  <p class="l-js-5c">常捐于正道　　放心入邪径</p>
  <p class="l-js-5c">此人遭众苦　　命终堕地狱</p>
  <p>行小恶者见火烟尘绕满其身。及为师子虎狼蛇虺群象所逐。又见故渠泉源深水。崩山大涧心怀怖懅。赴趣其中。尔时即失。中止五阴堕畜生处。见是变者知受兽身。于是颂曰。</p>
  <p class="l-js-5c">习痴舍慧便　　或醉堕冥道</p>
  <p class="l-js-5c">恶口常粗言　　喜行挝捶人</p>
  <p class="l-js-5c">又为犯罪殃　　乐为不善事</p>
  <p class="l-js-5c">如是无慈者　　生于畜兽中</p>
  <p>罪若微者周匝四面有热风起。身体郁蒸自然饥渴。遥见人来皆持刀杖。矛戟弓箭而围绕之。望见大城意欲入中。适发此心即失。中止所受五阴生于薜荔。其见如是变。当知堕饿鬼中。于是颂曰。</p>
  <p class="l-js-5c">刚弊喜谮人　　远戒不顺法</p>
  <p>犯禁秽浊事　　贪[弥/食]而独食</p>
  <p class="l-js-5c">堕于脓血处　　饥饿烦恼极</p>
  <p class="l-js-5c">当知此辈人　　定入为饿鬼</p>
  <p>清修德善。凉风四来其风甚香。若干种熏雨其身上。诸妓乐音相和而鸣。瞻视园观树木花果。而悉茂盛发意欲往。即时便失。中止五阴精神自然上忉利天。于是颂曰。</p>
  <p class="l-js-5c">习法归圣道　　种福业生天</p>
  <p class="l-js-5c">妓乐以自娱　　游诸花树间</p>
  <p class="l-js-5c">美艳玉女众　　端正光从容</p>
  <p class="l-js-5c">常观心欣悦　　居止太山顶</p>
  <p>行不淳一或善或恶当至人道。父母合会精不失时子应来生。父母德想而俱同时等。其母胎通无所拘碍。心怀喜跃而无邪念。则为柔软而不[怡-台+龙]悷。无有疾疹堪任受子。不为轻慢亦无反行。顺其正法不受浊污。即捐一切瑕秽之尘。其精不清亦不为浊。中适不强亦不腐败亦不赤黑。不为风寒众毒杂错与小便别。应来生者精神便趣。心自念言设是男子。不与女人共俱合者。吾欲与通起嗔怒心。恚彼男子志怀恭敬。念于女人嗔喜俱作。便排男子欲向女人。父时精下其神忻欢谓是吾许。尔时即失中止五阴便入胞胎父母精合。既在胞胎倍用踊跃。非是中止五阴亦不离之。入于胞胎是为色阴。欢喜之时为痛乐阴。念于精时是为想阴。因本罪福缘得入胎是为行阴。神处胞中则应识阴。如是和合名曰五阴。寻在胎时即得二根。意根身根也。七日住中而不增减。又二七日其胎稍转譬如薄酪。至三七日似如生酪。又四七日精凝如熟酪。至五七日胎精遂变犹如生酥。又六七日变如息肉。至七七日转如段肉。又八七日其坚如坏。至九七日变为五疱。两肘两髀及其颈项而从中出也。又十七日复有五疱。手腕脚腕及生其头。十一七日续生二十四疱。手指足指眼耳鼻口此从中出。十二七日是诸胞相转成就。十三七日则现腹相。十四七日生。肝肺心及其脾肾。十五七日则生大肠。十六七日即有小肠。十七七日则有胃处。十八七日生藏熟藏起此二处。十九七日生髀及[跳-兆+尃]肠骸。手掌足趺臂节筋连二十七日生阴脐乳颐项形相。二十一七日体骨各分随其所应。两骨在头。三十二骨著口。七骨著项。两骨著髀。两骨著肘。四骨著臂。十二骨著胸。十八骨著背。两骨著臗。四骨著膝。四十骨著足。微骨百八与体肉合。其十八骨著在两胁。二骨著肩。如是身骨凡有三百。而相连结其骨柔软如初生瓠。二十二七日其骨稍坚如未熟瓠。二十三七日其骨转坚譬如胡桃。此三百骨各相连缀。足骨著足膝骨著膝。踝骨著踝髀骨著髀。臗骨著臗脊骨著脊。胸骨著胸。胁骨著胁唇骨著唇。项颐臂腕手足诸骨转相连著。如是聚骨犹若幻化。又如合车骨为垣墙筋束血流。皮肉涂裹薄肤覆之。因本罪福果获致此。无有思想依其心元。随风所由牵引举动。于是颂曰。</p>
  <p class="l-js-5c">其五骨积聚　　随心轻放恣</p>
  <p class="l-js-5c">在身现掣顿　　犹如牵拽蛇</p>
  <p class="l-js-5c">前世所造行　　善恶所兴法</p>
  <p class="l-js-5c">譬如人行路　　或平或荆棘</p>
  <p>二十四七日生七百筋连著其身。二十五七日生七千脉尚未具成。二十六七日诸脉悉彻具足成就如莲华根孔。二十七七日三百六十三筋皆成。二十八七日其肌始生。二十九七日肌肉稍厚。三十七日才有皮有像。三十一七日皮转厚坚。三十二七日皮革转成三十三七日耳鼻唇指诸膝节成。三十四七日生九十九万毛孔发孔犹尚未成。三十五七日毛孔具足。三十六七日爪甲成。三十七七日其母腹中若干风起。有风开儿耳目鼻口。或有风起染其发毛。或端正或丑陋。又有风起成体颜色。或白赤黑有好有丑皆由宿行在此七日中。生风寒热大小便通。于是颂曰。</p>
  <p class="l-js-5c">是身筋缠裹　　诸血脉所成</p>
  <p class="l-js-5c">不净盛腐积　　水洗诸漏孔</p>
  <p class="l-js-5c">虚覆心使然　　巧伪而合成</p>
  <p class="l-js-5c">机关如木人　　求之甚难得</p>
  <p>三十八七日在母腹中。随其本行自然风起。宿行善者便有香风。可其身意柔软无瑕。正其骨节令其端正莫不爱敬也。本行恶者则起臭风。令身不安不可心意。吹其骨节令偻邪曲使不端正。又不能男人所不喜也。是为三十八七日。九月不满四日。其儿身体骨节则成为人。于是颂曰。</p>
  <p class="l-js-5c">人在身九月　　则具诸体脉</p>
  <p class="l-js-5c">骨节皆成就　　满足无所乏</p>
  <p class="l-js-5c">腹中渐自办　　稍稍而成长</p>
  <p class="l-js-5c">期至悉具足　　如月十五日</p>
  <p>其小儿体而有二分一分从父一分从母。身诸发毛颊眼舌喉心肝脾肾肠血软者从母也。爪齿骨节髓脑筋脉坚者从父也。于是颂曰。</p>
  <p class="l-js-5c">人体相连缀　　皆由父母生</p>
  <p class="l-js-5c">若干之节解　　因缘化成立</p>
  <p class="l-js-5c">依而致颜色　　悉当为衰耗</p>
  <p class="l-js-5c">众材合起车　　计体犹亦然</p>
  <p class="l-js-5c">作前有二事　　立身譬若斯</p>
  <p class="l-js-5c">因从父母报　　然后乃得生</p>
  <p>其小儿在母腹中。处生藏之下熟藏之上。男儿背外而面向内在左胁也。女子背母而面向外处在右胁也。苦痛臭处污露不净。一切骨节缩不得伸。捐在革囊腹网缠裹。藏血涂染所处逼迮。依因屎尿瑕秽若斯。其于九月此余四日。宿有善行初日后日发心念言。吾在园观亦在天上。其行恶者谓在泥犁世间之狱。至三日中即愁不乐。到四日时母腹风起。或上或下转其儿身。而令倒悬头向产门。其有德者时心念言。我投浴池水中游戏。如堕高床华香之处也。其无福者自发念言。吾从山堕投于树岸沟坑溷中。或如地狱罗网蕀上旷野石涧剑戟之中。愁忧不乐。善恶之报不同若此。于是颂曰。</p>
  <p class="l-js-5c">如投烧热火　　乱烟来围绕</p>
  <p class="l-js-5c">放逸果所致　　处形若沸汤</p>
  <p class="l-js-5c">苦乐之所由　　皆因罪福成</p>
  <p class="l-js-5c">在在生所作　　受身各如是</p>
  <p>其小儿身既当向产。又堕地时外风所吹。女人手触暖水洗之。逼迫毒痛犹如疮病也。以是苦恼恐畏死亡。便有痴惑是故迷愦。不识本来去至何所也。适生在地血缠臭处。鬼魅来绕奸邪所中飞尸所触。蛊道癫鬼各伺犯之。如四交道堕一叚肉。乌鸱雕狼各来诤之。诸邪魅鬼欲得儿便。周匝围饶亦复如是。宿行善者邪不得便设宿行恶众邪即著。儿初生时因母乳活。稍稍长大因食得立。于是颂曰。</p>
  <p class="l-js-5c">在于胞胎时　　遭若干苦恼</p>
  <p class="l-js-5c">既生得为人　　其痛有百千</p>
  <p class="l-js-5c">诸根已成就　　因出危脆身</p>
  <p class="l-js-5c">有生必老死　　是为最不真</p>
  <p>儿已长大揣哺养身。适得谷气其体即时。生八十种虫。两种在发根。一名舌舐。二名重舐三种在头名曰坚固伤损毁害。一种在脑两种在脑表。一名蜥咮。二水耗扰。三名愦乱。两种在额。一名卑下。二名朽腐。两种在眼。一名舌舐。二名重舐。两种在耳。一名识味。二名现味英。两种在耳根。一名曰赤。二名复赤。两种在鼻。一名曰肥。二名复肥。两种在口中。一名曰摇。二名动摇。两种在齿中。一名恶弊。二名凶暴。三种在齿根。名曰喘息休止捽搣。一种在舌。名曰甘美。一种在舌根。名曰柔软。一种在上龂。名曰来往。一种在咽。名为嗽喉。两种在瞳子。一名曰生。二名不熟。两种在肩。一名曰垂。二名曰复垂。一种在臂。名为住立。一种在手。名为周旋。两种在胸。一名额坑。二名广普。一种在心。名为班驳。一种在乳。名曰湩现一种在脐。名为围绕。两种在胁。一名为月。二名月面。两种在脊。一名月行。二名月貌。一种在背胸间。名为安丰。一种在皮里。名为虎爪。两种在肉。一名消肤。二名烧树。四种在骨。名为甚毒习毒细骨杂毒。五种在髓。名曰杀害无杀破坏离骸白骨。两种在肠。一名蜣螂。二名蜣螂嘴。两种在细肠。一名儿子。二名复子。一种在肝名为嚚喍。一种在生藏。名曰帔[怡-台+ㄆ]。一种在熟藏。名为太息。一种在谷道。名为重身。三种在粪中。名曰筋目结目编发。两种在尻。一名流下。二名重流。五种在胞。名为宗姓恶族卧寐不觉护汁。一种在髀。名为挝杖。一种在膝。名为现伤。一种在踝。名为针嘴。一种在足。指名为燋然。一种在足心。名为食皮。是为八十种虫。处在人身昼夜食体。于是颂曰。</p>
  <p>从头发下至足　　遍中虫消食人</p>
  <p>计念之为瑕秽　　譬喻比如浊水</p>
  <p>从己生反自残　　如刀怨患害人</p>
  <p>常来啮伤其身　　若流水侵两岸</p>
  <p>其人身中因风起病有百一种。寒热共合各有百一。凡合计之四百四病。在人身中如木生火还自烧然。病亦如是。本因体兴反来危人。及身中表八十种虫。扰动其身令人不安。岂复况外诸苦之恼也。计身如是常有忧患。凡夫之士自谓为安不闻不解。所以者何。不见谛故。于是颂曰。</p>
  <p class="l-js-5c">发毛诸爪齿　　心肉皮骨合</p>
  <p class="l-js-5c">精血寒热生　　髓脑脂生熟</p>
  <p class="l-js-5c">诸寒涕唾泪　　大小便常漏</p>
  <p class="l-js-5c">非常计不净　　愚者谓为珍</p>
  <p>计念人身覆以薄皮。如合枣奈皮甚薄少耳。以为盖之人而不知。假使脱皮如困钝肉。何可名之为是人身。骨节相拄如连铁锁。谛见如是尚不足蹈。况复亲近而目视之。于是以偈而叹颂曰。</p>
  <p class="l-js-5c">计本为瑕秽　　譬如臭烂尸</p>
  <p class="l-js-5c">亦如诸尘垢　　体虫俱复然</p>
  <p class="l-js-5c">亦如画好像　　会当归腐败</p>
  <p class="l-js-5c">以谛见本无　　安可附近之</p>
  <p>计人在世所作祸福。不尽其寿亦有中夭而死伤者。譬如陶家作诸瓦器。或始破者。向欲刀治坏时破者。或塼上破或下时破。或著地破或拍时破。或坏燥破或陶中破。或熟破者或移时破者。或用破者。设使不用久久会破也。人亦如是有初发意向来未至死者。或有二根胎如生酪。有如熟酪息肉段肉具足六情。或不具足而有死者。向欲生时又适堕地。一日百日一岁十岁学业死者。二十三十四十五十。从一岁死至到百岁。虽复长寿会当归尽也。如是五阴计本皆空展转相依。须臾有起须臾有灭。举足下足而皆无常。愚痴之人不闻不知反计有身。从少至老皆谓我所。呼为一种不知非常之变也。修行道者思惟计之。从是致是无是则无。何谓从是致是者。因本之行所作殃福。故致死亡而在中止。至于胞胎精神处之。形如薄酪息肉段肉。稍至坚肉因有六根。六根具足则便出生。从少小身及至中年。乃到老病当复归死。其五阴转于生死之轮。常如川流无有休息。一切皆空譬如幻化。如是颠倒至于老病死。譬如有大城西门失火。从次烧之乃到东门皆令灰烬。计东门火非是初火也。然其燋燃不离本火也。人亦如是从本因缘随其祸福。当观如此从是有是也。何谓无是则无也。无有凶福及余尘劳则不归死。已不归死不在中止。设无中止何从有生。已不有生其老病死何由而有也。计生死流本末如此。修行道者当观五阴所从成败。于是颂曰。</p>
  <p class="l-js-5c">明识诸慧义　　心净如月盛</p>
  <p class="l-js-5c">秉志而专一　　愍哀三界人</p>
  <p class="l-js-5c">如莲花于水　　甘美柔软上</p>
  <p class="l-js-5c">口之所宣说　　听者则欣达</p>
  <p class="l-js-5c">分别演本起　　了之归灭尽</p>
  <p class="l-js-5c">能仁悉究竟　　以愍众生故</p>
  <p class="l-js-5c">吾从佛经中　　省采而钞取</p>
  <p class="l-js-5c">因佛之讲说　　故造修行经</p>
</body></html>