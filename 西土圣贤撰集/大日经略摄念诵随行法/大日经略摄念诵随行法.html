<!DOCTYPE html>
<html>
<head>
  <meta charset="utf-8"/>
  <meta name="author" content="不空/唐"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>大日经略摄念诵随行法(亦名五支略念诵要行法)</title>
</head>
<body>
  <h1 class="head">大日经略摄念诵随行法(亦名五支略念诵要行法)</h1>
  <p class="l-js-5c">稽首无碍智　　密教意生子</p>
  <p class="l-js-5c">依彼苏多罗　　摄此随行法</p>
  <p class="l-js-5c">真言行菩萨　　先住平等誓</p>
  <p class="l-js-5c">语密身密俱　　后作相应行</p>
  <p>三昧耶真言曰。</p>
  <p>曩莫三曼多勃驮难唵阿三谜底哩(二合)三谜(三)三摩曳娑嚩(二合引)诃(引)</p>
  <p class="l-js-5c">契谓齐轮合　　并建于二空</p>
  <p class="l-js-5c">五处顶肩心　　最后加咽位</p>
  <p class="l-js-5c">次以不动圣　　辟障及除垢</p>
  <p class="l-js-5c">而能净众事　　结护随相应</p>
  <p>不动尊真言曰。</p>
  <p>曩莫三曼多嚩日啰(二合)赧(引)(一)战拏摩贺(引)嚧晒拏(二)娑颇(二合)吒野(三)吽怛罗(二合)吒(半音呼四)憾(引)[牟*含](五)</p>
  <p class="l-js-5c">定空加地水　　风火竖于心</p>
  <p class="l-js-5c">慧剑亦如是　　出鞘能成办</p>
  <p class="l-js-5c">次说如来钩　　用请于本尊</p>
  <p class="l-js-5c">一切众圣主　　依本誓而来</p>
  <p>如来钩真言曰。</p>
  <p>曩莫三曼多勃驮南阿(引)萨嚩怛啰(二合)阿(引)钵啰(二合)底贺多怛他萨傥(引)矩奢(四)冒地拶哩耶(二合)波唎布啰(上声)迦(半音)娑嚩(二合引)诃(引)</p>
  <p class="l-js-5c">止观内相叉　　坚合智风竖</p>
  <p class="l-js-5c">才屈于初分　　余轮状若环</p>
  <p class="l-js-5c">圣天悲愿力　　随请咸来降</p>
  <p class="l-js-5c">奉现三昧耶　　明契如前说</p>
  <p class="l-js-5c">既呈本誓已　　发喜而无谬</p>
  <p class="l-js-5c">次当随力分　　供养表诚心</p>
  <p class="l-js-5c">阏伽香食灯　　下至一花水</p>
  <p class="l-js-5c">或但心运想　　殊胜最难量</p>
  <p class="l-js-5c">当以普通印　　密语共加之</p>
  <p class="l-js-5c">有表无表俱　　一时皆成就</p>
  <p>普通真言曰。</p>
  <p>曩莫三曼多勃驮南(一)萨嚩他欠(平声)嗢娜孽(二合)谛萨颇(二合)啰系呬[牟*含]伽伽那剑(平声呼)娑嚩(二合引)诃。</p>
  <p class="l-js-5c">禅智互相叉　　齐轮顶上合</p>
  <p class="l-js-5c">运心普周遍　　所念皆现前</p>
  <p class="l-js-5c">既施供养已　　修常作持诵</p>
  <p class="l-js-5c">先擐金刚铠　　结护事相应</p>
  <p>金刚甲胄真言。</p>
  <p>曩莫三曼多嚩啰(二合)赧嚩日啰(二合)迦嚩者吽。</p>
  <p class="l-js-5c">先作虚心合　　风轮纠持火</p>
  <p class="l-js-5c">大空依火本　　遍触后居心</p>
  <p class="l-js-5c">次结方隅界　　如前不动尊</p>
  <p class="l-js-5c">左转成辟除　　右旋及上下</p>
  <p class="l-js-5c">备触身支分　　结护悉坚牢</p>
  <p class="l-js-5c">真言及本契　　如前已分别</p>
  <p class="l-js-5c">既为严备讫　　当示根本契</p>
  <p class="l-js-5c">还加五位处　　七转或再三</p>
  <p class="l-js-5c">散印顶上开　　半跏正身意</p>
  <p class="l-js-5c">或作相应坐　　随方如教说</p>
  <p class="l-js-5c">正面住身前　　睹一圆明像</p>
  <p class="l-js-5c">清净无瑕玷　　犹如满月轮</p>
  <p class="l-js-5c">中有本尊形　　如色超三界</p>
  <p class="l-js-5c">妙縠严身服　　宝冠绀发垂</p>
  <p class="l-js-5c">寂然三摩地　　辉焰过众电</p>
  <p class="l-js-5c">犹如净镜内　　幽邃现真容</p>
  <p class="l-js-5c">喜怒显颜色　　操持与愿等</p>
  <p class="l-js-5c">正受相应身　　明了心无乱</p>
  <p class="l-js-5c">无相净法体　　应愿济群生</p>
  <p class="l-js-5c">专注而念持　　限数既终毕</p>
  <p class="l-js-5c">懈极后方已　　复结普通印</p>
  <p class="l-js-5c">虔诚启愿等　　殷重礼圣尊</p>
  <p class="l-js-5c">左转无动力　　解前所结护</p>
  <p class="l-js-5c">还呈本尊契　　顶上散开之</p>
  <p class="l-js-5c">心送于圣天　　五轮投地礼</p>
  <p class="l-js-5c">然起随众善　　后会复如初</p>
  <p class="l-js-5c">一时与二三　　或四皆如此</p>
  <p class="l-js-5c">余分旋绕塔　　浴像赞方广</p>
  <p class="l-js-5c">涂饰曼荼罗　　布花赞佛德</p>
  <p class="l-js-5c">或复无杂念　　专注于等引</p>
  <p class="l-js-5c">以此净三业　　悉地速现前</p>
  <p class="l-js-5c">圣力所加持　　行愿相应故</p>
  <p class="l-js-5c">诸有乐修习　　随师而受学</p>
  <p class="l-js-5c">持明传本教　　无越三昧耶</p>
  <p class="l-js-5c">勤策无间断　　离盖及熏醉</p>
  <p class="l-js-5c">顺行于学处　　悉地随力成</p>
  <p class="l-js-5c">我依大日教　　略示瑜伽行</p>
  <p class="l-js-5c">修证殊胜福　　普润诸有情</p>
</body></html>