<!DOCTYPE html>
<html>
<head>
  <meta charset="utf-8"/>
  <meta name="author" content="不空/唐"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>受菩提心戒仪</title>
</head>
<body>
  <h1 class="head">受菩提心戒仪</h1>
  <p class="l-js-5c">弟子某甲等　　稽首归命礼</p>
  <p class="l-js-5c">遍虚空法界　　十方诸如来</p>
  <p class="l-js-5c">瑜伽总持教　　诸大菩萨众</p>
  <p class="l-js-5c">及礼菩提心　　能满福智聚</p>
  <p class="l-js-5c">令得无上觉　　是故稽首礼</p>
  <p>礼佛真言曰。</p>
  <p>唵萨嚩怛他孽多(引)跛娜满那喃迦嚧弥。</p>
  <p>次应运心供养。</p>
  <p class="l-js-5c">弟子某甲等　　十方一切刹</p>
  <p class="l-js-5c">所有诸供养　　花鬘灯涂香</p>
  <p class="l-js-5c">饮食幢旛盖　　诚心我奉献</p>
  <p class="l-js-5c">诸佛大菩萨　　及诸贤圣等</p>
  <p>我今至心礼</p>
  <p>普供养虚空藏真言曰。</p>
  <p>唵誐誐曩(引)三婆嚩嚩曰啰(二合)斛。</p>
  <p>次应忏悔。</p>
  <p class="l-js-5c">弟子某甲等　　今对一切佛</p>
  <p class="l-js-5c">诸大菩萨众　　自从过去世</p>
  <p class="l-js-5c">无始流转中　　乃至于今日</p>
  <p class="l-js-5c">愚迷真如性　　起虚妄分别</p>
  <p class="l-js-5c">贪嗔痴不善　　三业诸烦恼</p>
  <p class="l-js-5c">及以随烦恼　　违犯他胜罪</p>
  <p class="l-js-5c">及余罪愆等　　毁谤佛法僧</p>
  <p class="l-js-5c">侵夺三宝物　　广作无间罪</p>
  <p class="l-js-5c">无量无边劫　　不可忆知数</p>
  <p class="l-js-5c">自作教他作　　见闻及随喜</p>
  <p class="l-js-5c">复依胜义谛　　真实微妙理</p>
  <p class="l-js-5c">圣慧眼观察　　前后中三际</p>
  <p class="l-js-5c">彼皆无所得　　自心造分别</p>
  <p class="l-js-5c">虚妄不实故　　以为慧方便</p>
  <p class="l-js-5c">平等如虚空　　我悉皆忏悔</p>
  <p class="l-js-5c">誓不敢覆藏　　从今忏已后</p>
  <p class="l-js-5c">永断不复作　　乃至成正觉</p>
  <p class="l-js-5c">终更不违犯　　唯愿十方佛</p>
  <p class="l-js-5c">一切菩萨众　　哀愍加护我</p>
  <p class="l-js-5c">令我罪障灭　　是故至心礼</p>
  <p>忏悔灭罪真言曰。</p>
  <p>唵萨嚩跛波捺贺(引)曩嚩曰啰(二合)野(引)娑嚩(二合引)贺(引)</p>
  <p>次当受三归依。</p>
  <p class="l-js-5c">弟子某甲等　　从今日以往</p>
  <p class="l-js-5c">归依诸如来　　五智三身佛</p>
  <p class="l-js-5c">归依金刚乘　　自性真如法</p>
  <p class="l-js-5c">归依不退转　　大悲菩萨僧</p>
  <p class="l-js-5c">归依三宝竟　　终不更归依</p>
  <p class="l-js-5c">自利邪见道　　我今至心礼</p>
  <p>三归依真言曰。</p>
  <p>唵步(引)欠。</p>
  <p>次应受菩提心戒。</p>
  <p class="l-js-5c">弟子某甲等　　一切佛菩萨</p>
  <p class="l-js-5c">从今日以往　　乃至成正觉</p>
  <p>誓发菩提心</p>
  <p>有情无边誓愿度　福智无边誓愿集。</p>
  <p>佛法无边誓愿学　如来无边誓愿事。</p>
  <p>无上菩提誓愿成。</p>
  <p class="l-js-5c">今所发觉心　　远离诸性相</p>
  <p class="l-js-5c">蕴界及处等　　能取所取执</p>
  <p class="l-js-5c">诸法悉无我　　平等如虚空</p>
  <p class="l-js-5c">自心本不生　　空性圆寂故</p>
  <p class="l-js-5c">如诸佛菩萨　　发大菩提心</p>
  <p class="l-js-5c">我今如是发　　是故至心礼</p>
  <p>次诵受菩提心戒真言曰。</p>
  <p>唵冒地唧多母怚波(二合)那野(引)弥</p>
  <h2>最上乘教受发菩提心戒忏悔文</h2>
  <p>弟子某甲等。归命十方一切诸佛诸大菩萨大菩提心为大导师。能令我等离诸恶趣。能示人天入大涅槃。是故我今至心顶礼。</p>
  <p>弟子某甲等。十方世界所有一切最胜上妙。香花旛盖种种供养。奉献一切诸佛菩萨。至心顶礼。</p>
  <p>弟子某甲等。自从过去无始已来。乃至今日。贪嗔痴等种种烦恼。及忿恨等诸随烦恼。恼乱身心。广作一切身业不善杀盗邪淫。口业不善妄言绮语恶口两舌。意业不善贪嗔邪见。种种烦恼。无始相续缠染其心。令身口意造罪无量。或杀父母杀阿罗汉。出佛身血破和合僧。毁谤三宝打缚众生。破斋破戒饮酒食肉。及食五辛。如是等罪无量无边。不可忆知。今日诚心发露忏悔。一忏已后。永断相续更不敢造。唯愿十方一切诸佛诸大菩萨。加持护念。能令我等罪障销灭。</p>
  <p>弟子某甲等。自从今身乃至当坐菩提道场。于其中间。归依如来无上三身。归依方广大乘法藏。归依一切不退菩萨僧。归依佛竟。归依法竟。归依僧竟。从今已后更不归依二乘外道。唯愿十方一切诸佛。证知我等。至心顶礼。</p>
  <p>弟子某甲等。始从今身。乃至当坐菩提道场。于其中间。誓发无上菩提心。</p>
  <p class="l-js-7c">众生无边誓愿度　　福智无边誓愿集</p>
  <p class="l-js-7c">法门无边誓愿学　　如来无边誓愿事</p>
  <p>无上菩提誓愿成</p>
  <p>今所发心。复当远离我法二相。显明本觉。真如平等镜智现前。得善巧智。具足圆满普贤之心。唯愿十方一切诸佛诸大菩萨证知我等。至心顶礼。</p>
  <p>南无东方阿閦佛　南无南方宝生佛　南无西方阿弥陀佛　南无北方不空成就佛　南无清净法身毗卢遮那佛</p>
</body></html>