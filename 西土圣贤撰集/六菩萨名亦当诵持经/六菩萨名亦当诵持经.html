<!DOCTYPE html>
<html>
<head>
  <meta charset="utf-8"/>
  <meta name="author" content="失译人名/后汉"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>六菩萨名亦当诵持经</title>
</head>
<body>
  <h1 class="head">六菩萨名亦当诵持经</h1>
  <p>师子戏菩萨　师子奋迅菩萨　师子幡菩萨　师子作菩萨　坚勇精进菩萨　击金刚慧菩萨</p>
  <p class="l-js-5c">巍巍十方佛　　堂堂圣中王</p>
  <p class="l-js-5c">妙相三十二　　众好八十章</p>
  <p class="l-js-5c">身出妙光明　　普照诸十方</p>
  <p class="l-js-5c">愿身自归命　　稽首诸法王</p>
  <p class="l-js-5c">巍巍十方佛　　无极大慈悲</p>
  <p class="l-js-5c">兴立诸大誓　　济度诸群黎</p>
  <p class="l-js-5c">多闻欢喜者　　功德叵称载</p>
  <p class="l-js-5c">愿身自归命　　稽首诸大哀</p>
  <p class="l-js-5c">巍巍十方佛　　功德不可量</p>
  <p class="l-js-5c">慧如无量海　　灌泽诸十方</p>
  <p class="l-js-5c">其有闻名者　　除咎消诸殃</p>
  <p class="l-js-5c">归命大智慧　　稽首正觉王</p>
  <p class="l-js-5c">巍巍十方佛　　国土甚清净</p>
  <p class="l-js-5c">七宝为庄严　　妙香栴檀形</p>
  <p class="l-js-5c">悉纯诸菩萨　　亦无二乘名</p>
  <p class="l-js-5c">唯说不退转　　般若之道英</p>
  <p class="l-js-5c">巍巍十方佛　　三世道之珍</p>
  <p class="l-js-5c">其闻信乐者　　疾成无上真</p>
  <p class="l-js-5c">游于菩萨道　　坚住不退转</p>
  <p class="l-js-5c">所生常见佛　　速值诸世尊</p>
  <p class="l-js-5c">巍巍十方佛　　三世之导师</p>
  <p class="l-js-5c">志心怀恭敬　　信乐无狐疑</p>
  <p class="l-js-5c">所生常端正　　颜容甚光晖</p>
  <p class="l-js-5c">辩才慧独远　　愿礼天人师</p>
  <p>别有四菩萨</p>
  <p>此四大士。皆过去十方诸佛之师。此四大士。初始造行之时。发大誓愿言。我当度一切众生。至其都得涅槃。然后当取佛。以是故应诵念诵持。得无量无边功德至不退转。譬如三千世界尽虚空满中紫磨黄金。用之布施。不如一须臾之间诵念此四大士名。其所得功德。出过尔所黄金施上。千亿万倍。其名曰。</p>
  <p>弃阴盖菩萨　寂根菩萨　慧威菩萨　不离菩萨</p>
</body></html>