<!DOCTYPE html>
<html>
<head>
  <meta charset="utf-8"/>
  <meta name="author" content="失译人名/东晋"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>撰集三藏及杂藏传</title>
</head>
<body>
  <h1 class="head">撰集三藏及杂藏传</h1>
  <p>佛涅槃后迦叶阿难于摩竭国僧伽尸城北撰集三藏及杂藏传。</p>
  <p>先礼佛已　　礼法众僧　　各受集法</p>
  <p>此诸法典　　除去五盖　　一心听受</p>
  <p>说所聚法　　如阿难说　　当共信乐</p>
  <p>是阿难智　　与佛同等　　听集此法</p>
  <p>如佛涅槃　　阿难付法　　愍念众生</p>
  <p>护持诸法　　如视世尊　　无上导士</p>
  <p>视阿难等　　福田无过　　设非阿难</p>
  <p>释种涅槃　　正法灭尽　　并及三藏</p>
  <p>佛雨诸法　　哀念天人　　承以完器</p>
  <p>阿难受持　　寄付殷勤　　阿难之法</p>
  <p>此人乃复　　终不漏脱　　所聚法名</p>
  <p>分别等法　　如师子吼　　阿难所说</p>
  <p>一一于前　　比丘各好　　阿难独立</p>
  <p>佛自称誉　　若过世智　　若复俗智</p>
  <p>一切皆知　　阿难如海　　汝等为此</p>
  <p>信向阿难　　听所集法　　悉断众苦</p>
  <p>世明涅槃　　地为震动　　山海涌沸</p>
  <p>天人哭泣　　世尊出晚　　涅槃何早</p>
  <p>人天孤遗　　诸道荒塞　　神通彻视</p>
  <p>神足罗汉　　皆诣拘夷　　供养世尊</p>
  <p>八万四千　　过于无漏　　天人所敬</p>
  <p>福田无上　　阎浮利地　　罗汉悉来</p>
  <p>世尊涅槃　　聚会于中　　别有不还</p>
  <p>得频来果　　沟港进学　　此辈一倍</p>
  <p>凡行比丘　　无数百千　　举手哭行</p>
  <p>世尊那去　　我等盲聋　　三毒未除</p>
  <p>没于五道　　谁当拔我　　比丘尼千</p>
  <p>数三十五　　中有神通　　有漏无漏</p>
  <p>帝释梵天　　及无数天　　文陀华伎</p>
  <p>速持来到　　四天大王　　各有将从</p>
  <p>栴檀珠璎　　速赍来诣　　及诸欲天</p>
  <p>有色无色　　九十八亿　　咸诣拘夷</p>
  <p>无畏释王　　八万牙象　　名马八万</p>
  <p>尽诣拘夷　　舍卫月王　　强勇聪明</p>
  <p>名象七万　　皆到拘夷　　阿阇世王</p>
  <p>勇猛信佛　　象七万半　　悲泣来诣</p>
  <p>盘阇梨王　　名明端政　　象马六万</p>
  <p>悉诣拘夷　　名愍王暖　　郁光亲厚</p>
  <p>众各五万　　皆来集会　　西香众国</p>
  <p>诸王严仗　　四色军服　　数百千众</p>
  <p>速疾来至　　欲见佛尸　　龙王泣啼</p>
  <p>追寻诸王　　维耶离众　　象马车乘</p>
  <p>如诸天比　　来诣拘夷　　凡众无数</p>
  <p>并及清信　　睹佛尽今　　当觐涅槃</p>
  <p>世界众生　　三十六亿　　皆诣拘夷</p>
  <p>赍所丧具　　方百由延　　拘夷处中</p>
  <p>天人满中　　地无空缺　　诸天散华</p>
  <p>供养佛尸　　鼓天伎乐　　雨诸花香</p>
  <p>诸王官属　　来诣佛尸　　皆礼佛足</p>
  <p>围绕而立　　诸王号泣　　举手悲号</p>
  <p>不复见佛　　为众说法　　阿阇世哭</p>
  <p>来呜佛足　　我五逆人　　持我付谁</p>
  <p>诸王绕尸　　散宝满上　　并作众乐</p>
  <p>香泥涂床　　举尸铁棺　　灌满麻油</p>
  <p>地为震动　　诸王号哭　　诸天堕泪</p>
  <p>渧现于地　　天王雨泪　　普皆哭泣</p>
  <p>天栴檀薪　　如意杂香　　积之于地</p>
  <p>诸王四辈　　大迦叶等　　僧众坐上</p>
  <p>众生所供　　此大福田　　迦叶众首</p>
  <p>丘尼贤者　　天帝人王　　各共然尸</p>
  <p>登烧身时　　天人号哭　　呜呼痛哉</p>
  <p>我等如何　　七日供养　　诸天尽受</p>
  <p>分为八分　　著罂第九　　各还本所</p>
  <p>王及凡民　　诸天还上　　八部神归</p>
  <p>八分余者　　天龙神得　　拘夷力人</p>
  <p>得分立塔　　八分八塔　　第九罂塔</p>
  <p>炭塔第十　　阎浮所起　　迦叶僧首</p>
  <p>行出拘夷　　诣摩竭国　　聚会众僧</p>
  <p>迦叶语僧　　比丘莫行　　当共集会</p>
  <p>勿令法坏　　于虚空中　　迦叶鸣揵</p>
  <p>欲使法久　　胜于诸魔　　迦叶语众</p>
  <p>及天与人　　今当集法　　令众生安</p>
  <p>佛虽涅槃　　四谛故存　　八道犹在</p>
  <p>可获涅槃　　先佛长寿　　人民有福</p>
  <p>遗法日近　　不久便尽　　今人短命</p>
  <p>佛出第七　　涅槃之后　　法那久存</p>
  <p>不还频来　　见道未成　　今集真僧</p>
  <p>此不得入　　天眼神足　　六通无我</p>
  <p>一切罗汉　　我今集之　　众闻教声</p>
  <p>即各来集　　八十千众　　皆是无漏</p>
  <p>迦叶问曰　　弟阿那律　　遍睹罗汉</p>
  <p>谁不来者　　那律便观　　大千世界</p>
  <p>见忉利天　　有憍桓钵　　律白迦叶</p>
  <p>憍桓忉利　　罗汉无漏　　今不来会</p>
  <p>迦叶命召　　而亦不来　　世尊涅槃</p>
  <p>世空何求　　迦叶心念　　比丘能有</p>
  <p>撰佛所说　　经法者不　　遍看不见</p>
  <p>能集十二　　部经法义　　佛所说者</p>
  <p>唯有阿难　　是须陀洹　　当为设宜</p>
  <p>使成无漏　　上座方便　　观阿难心</p>
  <p>知有慈愍　　得道未久　　迦叶语难</p>
  <p>不得入众　　汝不应入　　今当出去</p>
  <p>阿难白曰　　何耶上座　　我于三尊</p>
  <p>有何过失　　迦叶答曰　　弟欲知耶</p>
  <p>汝于佛众　　有大过失　　坐汝佛法</p>
  <p>减于千岁　　由汝劝佛　　度于母人</p>
  <p>细微之戒　　佛欲分别　　汝何不问</p>
  <p>细微戒耶　　尔时何念　　轻慢于戒</p>
  <p>佛已涅槃　　今当问谁　　蹈佛大衣</p>
  <p>佛渴索水　　汝竟不与　　非是过耶</p>
  <p>此比过多　　是汝所作　　非口所陈</p>
  <p>是故当出　　阿难长叹　　悲惋堕泪</p>
  <p>佛方便终　　当何恃怙　　于此便去</p>
  <p>坐一树下　　感结漏尽　　佛法由兴</p>
  <p>无数亿天　　围绕阿难　　来诣大会</p>
  <p>师子无畏　　迦叶遥见　　便谓众僧</p>
  <p>皆当速起　　阿难今至　　八万余众</p>
  <p>皆是无垢　　迦叶上首　　叉手立迎</p>
  <p>迦叶举手　　善来阿难　　便上高座</p>
  <p>修理众僧　　真大阿难　　为众人眼</p>
  <p>侍佛已竟　　瞿昙福成　　汝观此僧</p>
  <p>并观天众　　世间久病　　有三苦患</p>
  <p>世间无主　　道御涅槃　　快共慈心</p>
  <p>为众说法　　阿难默然　　迦叶便请</p>
  <p>上座欣笑　　作师子吼　　迦叶心念</p>
  <p>相望能说　　阿难今日　　济度天人</p>
  <p>迦叶举声　　大命众生　　欲度世者</p>
  <p>皆来诣此　　如佛所说　　种种诸法</p>
  <p>除众生苦　　阿难当说　　一切知法</p>
  <p>如散杂华　　阿难当撰　　分别三藏</p>
  <p>如来说法　　随众所欲　　高座阿难</p>
  <p>复当敷演　　十方当闻　　天龙鬼神</p>
  <p>四部弟子　　闻命即至　　如人热渴</p>
  <p>思想饮水　　奔走趣河　　当于中饮</p>
  <p>天龙鬼神　　四辈弟子　　来趣阿难</p>
  <p>于中闻法　　余无数众　　进学见道</p>
  <p>频来不还　　寻声后到　　阿那含道</p>
  <p>二万一千　　斯陀含众　　四万二千</p>
  <p>须陀洹僧　　八万四千　　此等后到</p>
  <p>亦欲听法　　诸王皆集　　群臣兵众</p>
  <p>阿难仪容　　众睹咸欢　　大众次坐</p>
  <p>方十二延　　阿难在中　　如月满明</p>
  <p>帝释在右　　梵天在左　　侍于阿难</p>
  <p>如佛在时　　释说偈赞　　天子欣悦</p>
  <p>睹大会故　　阿难无畏　　如转法轮</p>
  <p>围绕佛时　　瞻阿难颜　　仪容巍巍</p>
  <p>梵天亦尔　　请于如来　　世尊说法</p>
  <p>阿难如是　　魔闻名声　　亦来到此</p>
  <p>并将妻子　　及臣兵众　　波旬睹见</p>
  <p>若干种众　　阿难在中　　如日光明</p>
  <p>阿难髻出　　仪似山顶　　项有日光</p>
  <p>照于众会　　难陀髻出　　迦叶项光</p>
  <p>那律彻视　　观于大千　　诸王在会</p>
  <p>并及群臣　　众人千亿　　皆在此中</p>
  <p>见会甚乐　　阿难勇猛　　波旬愁毒</p>
  <p>心怀战慓　　波旬心念　　一佛灭度</p>
  <p>更有三出　　佛力势大　　瞿昙涅槃</p>
  <p>谓呼得脱　　此三所得　　其处甚大</p>
  <p>见佛灭度　　心甚喜悦　　瞿昙法衰</p>
  <p>无怨仇对　　当设方宜　　灭此残法</p>
  <p>四部弟子　　及诸国王　　魔便出教</p>
  <p>敕师子将　　速合四兵　　尽灭此法</p>
  <p>即起化兵　　四种将主　　围绕大会</p>
  <p>出可畏声　　收捕道人　　清信男女</p>
  <p>诛杀诸王　　坏裂道场　　众会惊愕</p>
  <p>四辈心念　　此何从出　　未成怀疑</p>
  <p>诸王闻声　　皆怀惊怖　　见魔兵众</p>
  <p>各自严仗　　阿难心惟　　谁来相娆</p>
  <p>睹此兵众　　乃知魔为　　阿难便笑</p>
  <p>敕王顿驾　　此乱众者　　我自降之</p>
  <p>难以慧力　　叶以进力　　申手执魔</p>
  <p>三尸系咽　　第一人尸　　第二狗尸</p>
  <p>第三蛇尸　　膖烂难近　　魔便首情</p>
  <p>迦叶见收　　罗汉应当　　困于人耶</p>
  <p>迦叶我前　　极挠娆佛　　世尊未曾</p>
  <p>见困如今　　答佛哀愍　　被大慈铠</p>
  <p>终不加害　　于诸群生　　我等集法</p>
  <p>欲令久兴　　汝何为来　　挠搅我众</p>
  <p>魔即叉手　　启阿难曰　　且俱放我</p>
  <p>不复娆人　　阿难使誓　　迦叶亦尔</p>
  <p>若后乱众　　尸还枷颈　　三尸化去</p>
  <p>波旬得免　　魔便愁怖　　别立一面</p>
  <p>诸天称善　　佛法得胜　　遗法久存</p>
  <p>常当胜魔　　迦叶敕众　　皆当靖定</p>
  <p>阿难今说　　如佛所演　　诸王普起</p>
  <p>叉手待之　　诸天悉悦　　贤者视颜</p>
  <p>迦叶语难　　说经时到　　发此宝箱</p>
  <p>显说上法　　何说增一　　何说增十</p>
  <p>何说本起　　何说诸界　　阿难长笑</p>
  <p>师子振欠　　四顾众坐　　说闻如是</p>
  <p>说一时已　　地为震动　　一亿天人</p>
  <p>逮得法眼　　舍卫增一　　名彼增十</p>
  <p>释中本起　　魔竭诸界　　余经亦尔</p>
  <p>处处演说　　阿难以经　　为大众说</p>
  <p>尽集诸经　　以为一藏　　律为二藏</p>
  <p>大法三藏　　经录阿含　　戒律大法</p>
  <p>三分正等　　以为三藏　　已说大本</p>
  <p>录诸异法　　合集众杂　　复为一藏</p>
  <p>别经四分　　名作阿含　　增一中含</p>
  <p>长杂四含　　毗尼随法　　犯次可生</p>
  <p>中者久童　　苦行在后　　大法诸分</p>
  <p>作所生名　　分别第一　　然后各异</p>
  <p>增一中含　　长杂四含　　迦叶问难</p>
  <p>此义何谓　　难答一一　　比丘念佛</p>
  <p>以是调意　　故名增一　　此后二法</p>
  <p>思惟善心　　两法便生　　止意分别</p>
  <p>三处三知　　宿命漏尽　　四处四谛</p>
  <p>五处五根　　六处六大　　七处七觉</p>
  <p>八处八懅　　九处九止　　十处十力</p>
  <p>十一处经　　名放牛儿　　慈经断后</p>
  <p>增一经终　　从此义中　　当一一解</p>
  <p>此经若干　　故名增一　　犹如画师</p>
  <p>分部色像　　是一增一　　种种撰合</p>
  <p>如药无限　　随病和合　　名某药丸</p>
  <p>故名增一　　一一缕綖　　经纬成布</p>
  <p>以一一说　　成于增一　　如合诸物</p>
  <p>名空集音　　种种诸经　　故名增一</p>
  <p>犹如草木　　埿土起墙　　围覆于空</p>
  <p>尔乃成舍　　如是施戒　　生天涅槃</p>
  <p>以义围绕　　故名增一　　如一种泥</p>
  <p>成数种器　　是一增一　　种种义合</p>
  <p>从此当知　　种种义说　　此经尽出</p>
  <p>当持增一　　亦不大长　　亦不至短</p>
  <p>结义得偶　　名中阿含　　字亦不粗</p>
  <p>亦不极细　　言义正等　　是故名中</p>
  <p>除去上下　　说于中法　　弃于彼我</p>
  <p>故名中含　　小凶大凶　　痴疑尽坏</p>
  <p>以观正谛　　是故名中　　于中长说</p>
  <p>并及先世　　劫世流转　　是故曰长</p>
  <p>计于诸止　　天上快乐　　闻者欢喜</p>
  <p>故名曰长　　七世过佛　　及揽大乘</p>
  <p>佛之涅槃　　是故曰长　　诸宝计数</p>
  <p>多有转轮　　诸王喜闻　　故名曰长</p>
  <p>此法当据　　学之喜忘　　欲断诸结</p>
  <p>是故曰杂　　此法等含　　义味共俱</p>
  <p>闻之断疑　　故名等含　　是修行地</p>
  <p>禅智所趣　　等见诸法　　是名等含</p>
  <p>尽此经中　　撮行两端　　闻者多疑</p>
  <p>故名等含　　部外杂经　　诸天赞偈</p>
  <p>皆入其中　　故名等含　　附近法者</p>
  <p>得好净意　　断诸诤讼　　故名戒律</p>
  <p>分别中戒　　得净精进　　闻者皆调</p>
  <p>是名戒律　　比丘行是　　得益于中</p>
  <p>破碎众结　　故名戒律　　忍诸结垢</p>
  <p>比丘学是　　除诸恶行　　是名戒律</p>
  <p>观视诸法　　从法得益　　堕甘露地</p>
  <p>故名毗尼　　迦栴造竟　　持用呈佛</p>
  <p>佛言上法　　当名上法　　于中破痴</p>
  <p>益于世间　　此众经明　　故名大法</p>
  <p>总持外道　　断于贡高　　众法牙旗</p>
  <p>是名大法　　譬如明灯　　照于众物</p>
  <p>以见诸形　　故名大法　　此众经义</p>
  <p>如芒甘露　　是诸法味　　此大法义</p>
  <p>诸经戒律　　勤思惟持　　勿令放舍</p>
  <p>系缚三藏　　分别字义　　比丘诸天</p>
  <p>千万称善　　迦叶复问　　云何四藏</p>
  <p>阿难可说　　为众生故　　阿难答曰</p>
  <p>此说各异　　随众意行　　是名杂藏</p>
  <p>佛说宿缘　　罗汉亦说　　天梵外道</p>
  <p>故名杂藏　　中多偈颂　　问十二缘</p>
  <p>此各异入　　是名杂藏　　三阿僧祇</p>
  <p>菩萨生中　　所生作缘　　故名三藏</p>
  <p>中多宿缘　　多出所生　　与阿含异</p>
  <p>是名杂藏　　杂藏之法　　赞菩萨生</p>
  <p>此中诸义　　多于三藏　　都合诸法</p>
  <p>结在一处　　何等比丘　　能尽持者</p>
  <p>当来世时　　比丘多愚　　此辈不能</p>
  <p>尽持三藏　　后当作师　　从经出颂</p>
  <p>由此益增　　是故不合　　处处有喜</p>
  <p>四阿含者　　或喜毗尼　　又喜大法</p>
  <p>或喜外颂　　或喜杂藏　　故不一名</p>
  <p>尽说诸法　　结四阿含　　集录诸数</p>
  <p>并律大法　　聚为三藏　　闻是法已</p>
  <p>天神及人　　三千比丘　　逮得漏尽</p>
  <p>不还八千　　频来十千　　无数天人</p>
  <p>得见道迹　　此法久住　　为天人故</p>
  <p>诸王常胜　　尽受百秋　　一切天人</p>
  <p>诸王比丘　　皆共称善　　如阿难说</p>
  <p>集法已讫　　天人各还　　四辈弟子</p>
  <p>皆归本所</p>
  <p>佛涅槃后。迦叶阿难等。于摩竭国僧伽尸城北。造集三藏正经及杂藏经。常所云四箧者。合杂言也。凡二百首卢。上增一阿含。从一至十为十一处经者。撰诸十一事经。以放牛儿十一事经为始。以行慈十一事经为终。因其所引便出其经。以事相连故合为一卷。此放牛经者。佛说放牛十一事。以况比丘道具十一行。成道树根栽枝叶茂盛多所覆荫。因放牛儿于坐发念。佛知其意故说十一事以所行者。放牛者即解便逮罗汉。</p>
</body></html>