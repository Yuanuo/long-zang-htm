<!DOCTYPE html>
<html>
<head>
  <meta charset="utf-8"/>
  <meta name="author" content="僧伽婆罗/梁"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>阿育王经卷第三</title>
</head>
<body>
  <h1 class="head">阿育王经卷第三</h1>
  <h2>供养菩提树因缘品第三</h2>
  <p>尔时阿育王。于佛生处得道转法轮入般涅槃。于一一处。各以十万金供养于菩提树。倍生信乐作是思惟。此是世尊得阿耨多罗三藐三菩提处。日日之中最胜珍宝供养此树。是时阿育王第一夫人名微妙落起多(翻光护)生嗔恚心。大王既爱念我。云何以好珍宝与菩提树。即唤旃陀利女(翻下姓)而语言。菩提树是我怨。汝能杀不。答言能。汝当与我金。夫人语言如是。时旃陀利女即便咒树以綖缚之。是菩提树渐渐枯死。有人白王。是菩提树渐渐枯死。而说偈言。</p>
  <p class="l-js-5c">佛坐菩提树　　知一切世间</p>
  <p class="l-js-5c">得一切种智　　此树今日死</p>
  <p>时王闻是语已闷绝躄地。诸臣以水洒王。良久乃醒。即便啼泣而说偈言。</p>
  <p class="l-js-5c">我见此树王　　即是见如来</p>
  <p class="l-js-5c">树王若枯死　　我命亦随灭</p>
  <p>时彼夫人见王忧恼便白王言。若我不能令菩提树生者。我亦不能令王欢喜。王答言。汝若能令菩提树生者。汝非女人。何以故。佛住此处得阿耨多罗三藐三菩提。是时夫人唤旃陀利女而语言。汝能令树更生。如其先不。答言。若菩提树其根不死能令更生。乃至栴陀利除所缚綖。周匝掘坑日日以罂乳灌之坑中。少日之间树渐还生遂得如本。时人白王。王于今者大生功德。菩提之树今得生故。王闻此言心大欢喜。即便往至菩提树间。瞻菩提树目不能舍。而说偈言。</p>
  <p class="l-js-5c">从于瓶沙王　　及诸余国王</p>
  <p class="l-js-5c">无上二因缘　　悉所不能作</p>
  <p class="l-js-5c">当于菩提树　　灌以香色乳</p>
  <p class="l-js-5c">复当修供养　　圣众五部僧</p>
  <p>时阿育王。以千金银琉璃罂盛以香水。复持种种饮食及香花等千罂香水浴菩提树。以种种彩衣而以衣之。王于是时复受八戒。受八戒竟手执香炉而登殿上。请四方僧说言。世尊弟子在四方者。为摄受我故悉应来此。而说偈言。</p>
  <p class="l-js-5c">正行善逝子　　根寂静离欲</p>
  <p class="l-js-5c">应供大福田　　天人所归依</p>
  <p class="l-js-5c">最胜善逝子　　行禅离爱著</p>
  <p class="l-js-5c">阿修罗所依　　当来摄受我</p>
  <p class="l-js-5c">于罽宾国处　　大林及暗林</p>
  <p class="l-js-5c">有诸阿罗汉　　当来摄受我</p>
  <p class="l-js-5c">如来子乐禅　　住阿耨达池</p>
  <p class="l-js-5c">及江山石窟　　当来作慈悲</p>
  <p class="l-js-5c">善言如来子　　住舍利沙殿</p>
  <p class="l-js-5c">无忧慈悲心　　当来摄受我</p>
  <p class="l-js-5c">大勇之神力　　住于香醉山</p>
  <p class="l-js-5c">我请阿罗汉　　当悉来此处</p>
  <p>时阿育王说此言已。有三十万比丘和合阿罗汉十万学人二十万。及精进凡夫无数。于众僧中上座一处无有人坐。时阿育王白六通上座耶舍言。第一坐处何故无人。答言。此是第一上座之处。王又白言。除大德外更有上座耶。答言有佛说弟子中有能师子吼此为第一。姓颇罗堕名宾头卢。第一坐处是其所坐。时阿育王闻其此言。身毛为竖如柯昙婆花。又说言。大德有比丘见佛未入涅槃今犹在者不。长老答言有。姓颇罗堕名宾头卢。其人见佛。王又问言。我于今者得见其人不。长老答言。王寻当见其今应来。时王闻已大生欢喜。而说偈言。</p>
  <p class="l-js-5c">我今得大利　　及无比摄受</p>
  <p class="l-js-5c">以得见大德　　名曰宾头卢</p>
  <p>时阿育王。合掌仰看空中目不暂舍。时宾头卢。与无数阿罗汉随从围绕如半月形。犹若雁王从空中下。于第一处坐。是时阿育王见颇罗堕宾头卢来。及见十万比丘皆从坐起。又见宾头卢头发皓白额皮眉毛悉垂覆面如。缘觉身。见已五体投地礼宾头卢足如大树倒。舌舐其足长跪合掌瞻仰啼泣。而说偈言。</p>
  <p class="l-js-5c">大地海为衣　　山庄严一伞</p>
  <p class="l-js-5c">除怨得此地　　令我生欢喜</p>
  <p class="l-js-5c">不如于今日　　与大德相见</p>
  <p class="l-js-5c">我今见大德　　倍生于心念</p>
  <p>复次大德见世尊不。是时宾头卢以两手举其眉毛视阿育王。便说偈言。</p>
  <p class="l-js-5c">我数见如来　　无等无譬类</p>
  <p class="l-js-5c">有三十二相　　面如秋满月</p>
  <p class="l-js-5c">梵音除烦恼　　入无诤三昧</p>
  <p>阿育王复问。大德于何处云何见。长老答言。大王。世尊与五百漏尽阿罗汉随从。最初于王舍城安居。是时在此众中得具足见佛。便说偈言。</p>
  <p class="l-js-5c">无欲无欲从　　摩诃牟尼尊</p>
  <p class="l-js-5c">是时此安居　　我具足见佛</p>
  <p class="l-js-5c">如汝今见我　　如是我见佛</p>
  <p>复次大王。世尊又于舍卫国为胜外道故。现种种神力。作无数化佛。相好庄严。次第而上至阿迦腻吒天。我于尔时亦在其中。见佛种种神变。而说偈言。</p>
  <p class="l-js-5c">时有诸外道　　行种种邪道</p>
  <p class="l-js-5c">世尊以神力　　示现降伏之</p>
  <p class="l-js-5c">是时我见佛　　令世间欢喜</p>
  <p>复次大王。世尊于三十三天上安居。为母说法竟与诸天众围绕下僧柯奢(翻光明)国。我于尔时在大众中见诸天众。复见比丘尼。名郁波罗(翻青莲华)盘尼柯(翻色)见其化作转轮圣王具足七宝。而说偈言。</p>
  <p class="l-js-5c">上天安居竟　　佛便从彼下</p>
  <p class="l-js-5c">我时在众中　　是故得见佛</p>
  <p>复次大王。修摩陀伽(不解翻)孤独女儿。请佛及五百阿罗汉。佛以神力至分陀跋陀国(不解翻)。我以神力举山从虚空中亦至彼国。是时如来诫敕于我。汝不得入涅槃。至我法住。而说偈言。</p>
  <p class="l-js-5c">修摩伽陀请　　佛神力至彼</p>
  <p class="l-js-5c">我以力举山　　随至分陀国</p>
  <p class="l-js-5c">是时佛诫敕　　令我至法住</p>
  <p class="l-js-5c">以是因缘故　　得具足见佛</p>
  <p>复次大王。汝先小时。以小儿意。佛入王舍城乞食。我奉佛麨。汝奉佛沙。成护尔时起随喜心。如佛所记。此小儿于我涅槃百年后。当生波吒利城名阿输柯。为四分转轮主领法王。当广供养舍利起八万四千法王塔。我于是时亦在其中。而说偈言。</p>
  <p class="l-js-5c">王昔为小儿　　合掌以沙施</p>
  <p class="l-js-5c">我亦于是时　　具足见此事</p>
  <p>阿育王复问宾头卢。大德何处住。以偈答言。</p>
  <p class="l-js-5c">北方阿耨池　　于香醉山中</p>
  <p class="l-js-5c">我住于彼处　　及诸同学众</p>
  <p>阿育王复问宾头卢。大德几人随从。以偈答言。</p>
  <p class="l-js-5c">六万阿罗汉　　围绕随于我</p>
  <p class="l-js-5c">我及诸大众　　悉尽烦恼毒</p>
  <p>复次大王何事此疑当速施僧食。众僧食竟当更共语。王答言尔。如大德教。以念佛教我当观菩提树。观菩提竟当与僧食。以种种饮食当以供养。时阿育王语比丘名一切友。我当施僧十万金及一千金银琉璃罂。于大众中当说我名供养五部僧。时阿育王儿名鸠那罗(鸟名不解翻)住王右边。是时王子畏其父故不敢发言。便举二指示唱导比丘。表其修福倍多其父。时大众见鸠那罗一倍作福。悉皆大笑。时王见大众笑。语大臣成护。汝所作非是。故人笑。成护答言。多人欲作功德。若作功德必以一倍是为正当。阿育王答言。我当以三十万金供养众僧。以三千宝罂盛以香水灌菩提树。当以我名在大众说供养五众。乃至鸠那罗复举四指以示比丘。时大王嗔语成护大臣我修功德。谁今与我而欲诤。大不识世法。成护见大王嗔。礼大王足。谁敢与王争作功德。而说偈言。</p>
  <p>谁敢与王　　诤修功德　　是拘摩罗</p>
  <p>与王诤作</p>
  <p>是时阿育转身右边见拘那罗王子。向宾头卢说言。大德。我今唯除七宝库藏。一切大地宫人大臣并以我身及鸠那罗悉施众僧。当以我名在大众说供养五众。复说偈言。</p>
  <p>一切宫内　　唯除珍宝　　宫人大臣</p>
  <p>悉施众僧　　大众之僧　　为福田处</p>
  <p>我及王子　　具足功德</p>
  <p>是时阿育王。于宾头卢等大众中布施竟。于菩提树周匝起墙。时阿育王自登墙上。以四千罂盛以香水灌菩提树。其菩提树还生如本。而说偈言。</p>
  <p class="l-js-5c">已灌菩提树　　菩提树还生</p>
  <p class="l-js-5c">枝叶极茂盛　　功德亦增长</p>
  <p>大王灌菩提树竟还生如本。枝叶青软新芽更出。王及大臣一切人民心大欢喜。复次饮食供养众僧。于大众中有一大德名耶舍。语王言。今此大众实可爱重。王今供养勿起异心。时阿育王自手行食。从上座为始尽于一众。于众僧末有二沙弥以麨相扮欢喜丸等共戏相掷。阿育王见笑而思惟。此二沙弥为小儿戏。乃至阿育王复往上座所。次第行食至耶舍所。时大德耶舍复语王言。大王于众僧中不得起不信心。王答言尔。复白上座耶舍言有二沙弥以糗等相戏。耶舍答言。此二沙弥。具心解脱及慧解脱皆阿罗汉。王闻是已心大欢喜。复生心言。我已供养众僧。复觅好衣施二沙弥。时二沙弥即知王意。便现功德之力。一沙弥化作铁器以置其前。一沙弥化作揵陀水等。王见问曰。用此何为。答言大王。我见王心供养僧竟别施我衣我欲染之。时王闻已即便生意。我本在心。未发言说。云何此人已知我心。即以五体投地敬礼其足。向二沙弥而说偈言。</p>
  <p class="l-js-5c">我孔雀大王　　及大臣人民</p>
  <p class="l-js-5c">功德我已作　　一切得大利</p>
  <p class="l-js-5c">精进处生信　　可施我已施</p>
  <p>乃至阿育王语二沙弥。我以汝故于一切僧悉施三衣。时阿育王于五众中已作功德。复于一一人悉施三衣。又以四十万金布施众僧。复以无数金银。赎此大地宫人大臣。并以末身及拘那罗。</p>
  <h2>毗多输柯因缘</h2>
  <p>是时阿育王于佛法生大信心。起八万四千塔已作五众大会以饮食供养。有三十万阿罗汉学人一倍精进凡夫无数。阿育王倍生信心。时阿育王弟毗多输柯信外道法言。释迦牟尼弟子无有解脱。何以故。常乐乐行畏苦行故。乃至阿育王语其弟言。汝于非处莫起信心。于佛法处当生信心。时阿育王于异时中欲为捕猎。阿育王弟于彼山中见一仙人五热炙身。其于苦道而起实意。往其所礼其足。说言大德住此几时。仙人答言。经十二年。复更问言。汝食何食。答言。常食树木果根。复问。汝衣何衣。答言。结茅为衣。复问。卧处云何。答言。以草铺地。又问。汝因何事而起烦恼。答言。见鹿行欲起我欲心。以欲心火烧于我心。时阿育王弟心便生疑。如此苦行尚起欲心。佛之弟子常修乐行。云何见欲而不起心。既起欲心何得于欲而起厌离。即说偈言。</p>
  <p class="l-js-5c">仙人往苦林　　食树花果根</p>
  <p class="l-js-5c">服气除秽食　　不能灭欲爱</p>
  <p class="l-js-5c">释迦牟尼子　　食酥酪乳味</p>
  <p class="l-js-5c">于种种衣服　　悉皆不能舍</p>
  <p class="l-js-5c">若伏诸根者　　频陀山能浮</p>
  <p>阿育王弟复更说言。释迦弟子诳阿育王令作功德。时阿育王闻其此言。即设方便语大臣言。我弟于外道生信。当以方便令其得入佛法。时大臣答阿育王言。大王云何教我所作。王语大臣。我今欲洗入彼浴室。应脱天冠及衣服等。汝当以我服饰庄严我弟令登王座。臣答言尔。及至阿育王将入浴室脱庄严具。入浴室已。是时大臣语阿育王弟。若无阿育汝当作王。是故今者试著天冠被天衣服及登王座。大臣语已而便与著令登王座。时大臣即白阿育王言。王所敕使臣已作竟。阿育王出观其弟。著天冠及登王座。而语言。我今未灭汝已作王。阿育王嗔即命行杀之人。身著青衣披发执铃。至已礼王白言。今者欲何所作。王语言。我舍此弟汝可杀之。王语已竟。便有多人执诸器仗而围绕之。是时大臣礼阿育王足。而白王言。此是王弟愿王忍辱莫起嗔心。时阿育王答大臣言。我当忍辱。至于七日为我弟故于七日中暂与其国令其作王。种种伎乐及诸婇女以供给之。一切臣民皆往问讯。行杀之人执刀门立。日日白王。今一日已过余六日在。如是乃至六日已过余一日在。至第七日王庄严具天冠衣服还阿育王。大臣诸人将毗多输柯共往问讯阿育大王。时王问言。汝七日为王种种伎乐好闻见不。弟以偈答言。</p>
  <p>若人见色　　及闻音声　　食种种味</p>
  <p>此能答王</p>
  <p>王复语言。我与汝国七日为王。百种伎乐皆恣汝意。无数众人日日问讯咒愿于汝。云何而言。不见不闻不得好味。复以偈答。</p>
  <p class="l-js-5c">我于七日中　　不见不闻声</p>
  <p class="l-js-5c">不嗅不尝味　　亦不觉诸触</p>
  <p class="l-js-5c">我身庄严具　　及诸婇女等</p>
  <p class="l-js-5c">思惟惧死故　　不知如此事</p>
  <p class="l-js-5c">伎女歌舞声　　宫殿及卧具</p>
  <p class="l-js-5c">大地诸珍宝　　初无欢喜心</p>
  <p class="l-js-5c">以见行杀者　　执刀在门立</p>
  <p class="l-js-5c">又闻摇铃声　　令我怀死畏</p>
  <p class="l-js-5c">死撅钉我心　　不知妙五欲</p>
  <p class="l-js-5c">既著畏死病　　不得安隐眠</p>
  <p class="l-js-5c">思惟死将至　　不觉夜已过</p>
  <p>是时阿育王语其弟言。毗多输柯汝于一生中思惟死苦。虽得上妙五欲而不生爱。出家比丘于十二入思惟无量生死无常。云何而得起烦恼耶。又复思惟地狱之苦及诸畜生更相残害。饿鬼饥渴众苦所逼。思惟人中四方驰走初无安乐。思惟天上坏败之苦。如是五道身心之苦无有乐处。观此五阴无常苦空无我不实。譬如空村无有居民。如是五阴皆空无我。以无常火烧诸世间。佛诸弟子常作此观。云何而得起烦恼耶。复说偈言。</p>
  <p class="l-js-5c">汝于一日中　　思惟生死畏</p>
  <p class="l-js-5c">而无有欢乐　　不起贪爱心</p>
  <p class="l-js-5c">佛诸弟子等　　日日观生死</p>
  <p class="l-js-5c">云何生欢乐　　而起烦恼心</p>
  <p class="l-js-5c">于饮食衣服　　及以卧具等</p>
  <p class="l-js-5c">思惟解脱法　　而不起著心</p>
  <p class="l-js-5c">观身如怨家　　三有如火宅</p>
  <p class="l-js-5c">思惟何方便　　而得解脱之</p>
  <p class="l-js-5c">深乐解脱法　　不贪于五欲</p>
  <p class="l-js-5c">其心如莲华　　处水而不著</p>
  <p>时阿育王。以善方便佛法教化毗多输柯。时毗多输柯合掌向王而说言。大王。我于今者归依如来及以法僧。而说偈言。</p>
  <p class="l-js-5c">我今归依佛　　佛面如莲华</p>
  <p class="l-js-5c">天人所归依　　无漏法及僧</p>
  <p>时阿育王。以两手抱其弟颈而语言。我不误汝。为欲令汝信佛法故。是故为汝现此方便。时毗多输柯以种种华香及诸伎乐供养佛塔。以种种饮食供养众僧。复往鸡寺耶舍上座六通罗汉所。至已对耶舍坐为欲闻法。时耶舍以神通力。见其前世已造善业。今于此生是最后身得阿罗汉。为其说法赞叹出家。既得闻法便乐出家。即起合掌白耶舍言。善说法律我得出家受具足不。于佛法中欲修梵行。耶舍答言。善男子。汝可还白阿育王听出家不。时毗多输柯即还阿育王处。至已合掌白言。大王。今当听我出家。我于佛法欲修梵行。复说偈言。</p>
  <p class="l-js-5c">我心乱不住　　犹如象无钩</p>
  <p class="l-js-5c">王意如铁钩　　勿制我出家</p>
  <p class="l-js-5c">王为地中主　　当听我出家</p>
  <p class="l-js-5c">佛作世间光　　今欲修其行</p>
  <p>阿育王闻其言。手抱其颈。悲泣落泪而语言。毗多输柯勿作此意。何以故。出家之人形服粗弊饮食假人眠卧树下。汝今制心勿欲出家。毗多输柯答言。大王。我于今者不为嗔故而欲出家。亦不为贪欲。不为贫苦。亦不为脱怨家。但见世间种种诸苦生死相随无有脱处。唯见佛法正路能脱生死终无所畏。是故我今乐欲出家。阿育王闻之更增悲泣。时毗多输柯复说偈言。</p>
  <p class="l-js-5c">生死为悬绳　　有人则恒动</p>
  <p class="l-js-5c">在上必复堕　　和合必分离</p>
  <p>时阿育王复语之言。汝当先习乞食。然后乃得出家。时王后园有一大树以草布地令住其下。与一瓦钵令入宫乞食。毗多输柯。即便持钵行入宫内。种种上食而便得之。时阿育王嗔宫内人。汝于今者云何乃与乞食者上食。从今已去当以粗食施之。乃至以麦为饭。经宿臭坏乃可施与。时毗多输柯得而食之不以为恶。阿育王见而语之言。汝今勿食此食。听汝出家。出家之后恒来见我。乃至毗多输柯往至鸡寺。至已思惟。我若于此出家。人物乱我不得修道。当于远处而出家也。便往毗提国于彼出家。思惟精进得阿罗汉果。是时长老毗多输柯得阿罗汉已受解脱乐。复思惟言。昔与王约。出家之后恒来见王。我于今者应满本约。乃至次第行至波吒利弗多国。是时长老毗多输柯早起著衣持钵入国乞食。次第行至阿育王城。语门人言。汝入白王云。毗多输柯今左门外欲见大王。时守门人即入白王。今毗多输柯至欲见大王。时阿育王而语之言。汝可将入令至宫中。毗多输柯即便入宫。阿育王见即从座起。为其作礼如大树倒。起而合掌视之无厌。悲泣而言。</p>
  <p class="l-js-5c">一切诸众生　　当乐于和合</p>
  <p class="l-js-5c">汝今除和合　　而味寂静心</p>
  <p class="l-js-5c">我今知汝心　　以慧无厌足</p>
  <p>时阿育大臣名曰善护。见毗多输柯著粪扫衣执持瓦钵。次第乞食粗好俱受心无分别。见已白阿育王言。毗多输柯少欲知足所作已办王当生欢喜心。何以故。</p>
  <p>常行乞食　　著粪扫衣　　住于树下</p>
  <p>心常在定　　心广无漏　　其体无病</p>
  <p>正命自活　　常生欢喜</p>
  <p>时阿育王闻是语已心大欢喜。便说偈言。</p>
  <p class="l-js-5c">舍于孔雀姓　　及摩伽陀国</p>
  <p class="l-js-5c">种种诸珍宝　　上妙之五欲</p>
  <p class="l-js-5c">乐于四圣种　　除憍慢烦恼</p>
  <p class="l-js-5c">行于大精进　　名闻显我国</p>
  <p class="l-js-5c">最胜十力法　　而汝能受持</p>
  <p>时阿育王以手捧之置好座上。种种饮食自手与之。食竟洗钵置之一处。阿育大王于其前坐听其说法。是时毗多输柯为王说法。而说偈言。</p>
  <p class="l-js-5c">王今得自在　　当修不放逸</p>
  <p class="l-js-5c">三宝甚难值　　王应勤供养</p>
  <p>时阿育王。与五百大臣及国人民。以自围绕合掌恭敬送毗多输柯。大臣人民而说偈言。</p>
  <p class="l-js-5c">大兄阿育王　　今恭敬送弟</p>
  <p class="l-js-5c">出家有胜果　　于今为现证</p>
  <p>是时长老毗多输柯。欲显其功德身升虚空。一切人民皆见其去。时阿育王与诸大众合掌观之。目不暂舍复说偈言。</p>
  <p class="l-js-5c">无复亲友爱　　如鸟飞虚空</p>
  <p class="l-js-5c">我以贪爱锁　　不能自在去</p>
  <p class="l-js-5c">禅定有胜果　　于身得自在</p>
  <p class="l-js-5c">随意之所行　　一切无挂碍</p>
  <p class="l-js-5c">为欲爱所盲　　不能见此法</p>
  <p class="l-js-5c">汝今以神力　　轻我起欲爱</p>
  <p class="l-js-5c">我本有慧慢　　今汝为最胜</p>
  <p class="l-js-5c">我等著世法　　见圣始知畏</p>
  <p class="l-js-5c">今我等啼泣　　由汝今舍我</p>
  <p>时长老毗多输柯。往至边地至已得病。以病重故头皆发疮。时王闻之即遣给事医药疗治。后得小差医师给事悉遣令还。其体所资唯食牛乳。为乞食故往多牛处。复有一国名分那婆陀那(翻正增长)。彼国一切信受外道。复有一人受外道法事裸形神。画作如来礼其神足。有一佛弟子见此事白阿育王。王时闻已语驶将来。阿育王所领。于虚空中半由旬上。一切夜叉悉系属王。地下一由旬一切诸龙悉系属王。是时夜叉闻王语已。于一念顷即将外道弟子并画像来。时阿育王见已生大嗔心。于分那婆陀那国一切外道悉皆杀之。于一日中杀十万八千外道。复有一外道弟子。受外道法事裸形神。画作如来礼其神足。时阿育王复闻是事。即敕余人令取此人及其亲属。置一屋中以火焚之。时王复敕。若有人能得一尼揵首者。我当与其金钱一枚。是时长老毗多输柯入养牛处一日停住。毗多输柯病来多日头须发爪悉皆长利。衣服弊恶无有光色。时养牛女窃生是念。今此尼揵来入我舍。便语其夫。汝应杀此尼揵取头与阿育王。必当得金。其夫闻已即便拔刀往毗多输柯所欲斩其头。时此长老即自思惟。见其业至无得脱处。即便受死。而将头至阿育王所欲求觅金。王即观之见其头发驳夺。心中生疑。即问其医师及给事人。时医师给事人即白王言。此是毗多输柯头。王闻是已闷绝躄地。以水洒之良久乃起。时有大臣白王。无漏之人不灭此苦。大王当施众生无畏。乃至阿育即随其言。宣令一切不得复杀尼揵。时诸比丘生疑问优波笈多。毗多输柯昔造何业今受此报为人所杀。优波笈多答言。长老当听。过去世时有一猎师多杀群鹿。于大林中有一泉水。时此猎师张施罗网。以其绳罥取置于水边。日日之中多杀诸鹿。是时佛未出世。有一缘觉于水边食。食竟澡洗还树下坐。时彼群鹿闻缘觉香不往水边。时猎师至不见鹿来。即寻其迹往辟支佛所。见已作是念言坐是人故令鹿不来。即便以刀杀辟支佛。长老当知。昔猎师者而今即是毗多输柯。以其日日多杀诸鹿。是故今者多诸病苦。复以昔杀辟支佛故。以此业缘于无数年常在地狱受诸苦报。于五百世在人道中。生生之处常为他杀。今是最后果报虽得罗汉犹为他害。诸比丘复问优波笈多。此人云何复生大姓又得阿罗汉果。优波笈多答言。先于迦叶佛法出家乐行布施。常教檀越种种饮食供养众僧。有一佛发爪塔。以香华幡盖种种伎乐而供养之。以是业报生于大姓。十万年中常修梵行复发正愿。以是业缘得阿罗汉。</p>
</body></html>