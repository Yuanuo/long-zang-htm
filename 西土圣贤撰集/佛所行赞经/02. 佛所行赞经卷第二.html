<!DOCTYPE html>
<html>
<head>
  <meta charset="utf-8"/>
  <meta name="author" content="马鸣菩萨/古印度"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>佛所行赞经卷第二</title>
</head>
<body>
  <h1 class="head">佛所行赞经卷第二</h1>
  <h2>车匿还品第六</h2>
  <p class="l-js-5c">须臾夜已过　　众生眼光出</p>
  <p class="l-js-5c">顾见林树间　　跋伽仙人处</p>
  <p class="l-js-5c">林流极清旷　　禽兽亲附人</p>
  <p class="l-js-5c">太子见心喜　　形劳自然息</p>
  <p class="l-js-5c">此则为祥瑞　　必获未曾利</p>
  <p class="l-js-5c">又见彼仙人　　是所应供养</p>
  <p class="l-js-5c">并自护其仪　　灭除高慢迹</p>
  <p class="l-js-5c">下马手摩头　　汝今已度我</p>
  <p class="l-js-5c">慈目视车匿　　犹清凉水洗</p>
  <p class="l-js-5c">骏足驰若飞　　汝常系马后</p>
  <p class="l-js-5c">感汝深敬勤　　精勤无懈惓</p>
  <p class="l-js-5c">余事不足计　　唯取汝真心</p>
  <p class="l-js-5c">心敬形堪勤　　此二今始见</p>
  <p class="l-js-5c">人有心至诚　　身力无所堪</p>
  <p class="l-js-5c">力堪心不至　　汝今二俱备</p>
  <p class="l-js-5c">捐弃世荣利　　进步随我来</p>
  <p class="l-js-5c">何人不向利　　无利亲戚离</p>
  <p class="l-js-5c">汝今空随我　　不求现世报</p>
  <p class="l-js-5c">夫人生育子　　为以绍宗嗣</p>
  <p class="l-js-5c">所以奉敬王　　为以报恩养</p>
  <p class="l-js-5c">一切皆求利　　汝独背利游</p>
  <p class="l-js-5c">至言不烦多　　今当略告汝</p>
  <p class="l-js-5c">汝事我已毕　　今且乘马还</p>
  <p class="l-js-5c">自我长夜来　　所求处今得</p>
  <p class="l-js-5c">即脱宝璎珞　　以授于车匿</p>
  <p class="l-js-5c">具持是赐汝　　以慰汝忧悲</p>
  <p class="l-js-5c">宝冠顶摩尼　　光明照其身</p>
  <p class="l-js-5c">即脱置掌中　　如日曜须弥</p>
  <p class="l-js-5c">车匿持此珠　　还归父王所</p>
  <p class="l-js-5c">持珠礼王足　　以表我虔心</p>
  <p class="l-js-5c">为我启请王　　愿舍爱恋情</p>
  <p class="l-js-5c">为脱生老死　　故入苦行林</p>
  <p class="l-js-5c">亦不求生天　　非无仰恋心</p>
  <p class="l-js-5c">亦不怀结恨　　唯欲舍忧悲</p>
  <p class="l-js-5c">长夜集恩爱　　要当有别离</p>
  <p class="l-js-5c">以有当离故　　故求解脱因</p>
  <p class="l-js-5c">若得解脱者　　永无离亲期</p>
  <p class="l-js-5c">为断忧出家　　勿为子生忧</p>
  <p class="l-js-5c">五欲为忧根　　应忧著欲者</p>
  <p class="l-js-5c">乃祖诸胜王　　坚固志不移</p>
  <p class="l-js-5c">今我袭余财　　唯法舍非宜</p>
  <p class="l-js-5c">夫人命终时　　财产悉遗子</p>
  <p class="l-js-5c">子多贪俗利　　而我乐法财</p>
  <p class="l-js-5c">若言年少壮　　非是游学时</p>
  <p class="l-js-5c">当知求正法　　无时非为时</p>
  <p class="l-js-5c">无常无定期　　死怨常随伺</p>
  <p class="l-js-5c">是故我今日　　决定求法时</p>
  <p class="l-js-5c">如上诸所启　　汝悉为我宣</p>
  <p class="l-js-5c">唯愿今父王　　不复我顾恋</p>
  <p class="l-js-5c">若以形毁我　　令王割爱者</p>
  <p class="l-js-5c">汝慎勿惜言　　使王念不绝</p>
  <p class="l-js-5c">车匿奉教敕　　悲塞情惛迷</p>
  <p class="l-js-5c">合掌而胡跪　　还答太子言</p>
  <p class="l-js-5c">如敕具宣言　　恐更增忧悲</p>
  <p class="l-js-5c">忧悲增转深　　如象溺深泥</p>
  <p class="l-js-5c">决定恩爱乖　　有心孰不哀</p>
  <p class="l-js-5c">金石尚摧碎　　何况溺哀情</p>
  <p class="l-js-5c">太子长深宫　　少乐身细软</p>
  <p class="l-js-5c">投身刺棘林　　苦行安可堪</p>
  <p class="l-js-5c">初命我索马　　下情甚不安</p>
  <p class="l-js-5c">天神见驱逼　　命我速庄严</p>
  <p class="l-js-5c">何意令太子　　决定舍深宫</p>
  <p class="l-js-5c">迦毗罗卫国　　合境生悲痛</p>
  <p class="l-js-5c">父王年已老　　念子爱亦深</p>
  <p class="l-js-5c">决定舍出家　　此则非所应</p>
  <p class="l-js-5c">邪见无父母　　此则无复论</p>
  <p class="l-js-5c">瞿昙弥长养　　乳哺形枯干</p>
  <p class="l-js-5c">慈爱难可忘　　莫作背恩人</p>
  <p class="l-js-5c">婴儿功德母　　胜族能奉事</p>
  <p class="l-js-5c">得胜而复弃　　此则非胜人</p>
  <p class="l-js-5c">耶输陀胜子　　嗣国掌正法</p>
  <p class="l-js-5c">厥年尚幼少　　是亦不应舍</p>
  <p class="l-js-5c">已违舍父王　　及宗亲眷属</p>
  <p class="l-js-5c">勿复遗弃我　　要不离尊足</p>
  <p class="l-js-5c">我心怀汤火　　不堪独还国</p>
  <p class="l-js-5c">今于空野中　　弃捐太子归</p>
  <p class="l-js-5c">则同须曼提　　弃舍于罗摩</p>
  <p class="l-js-5c">今若独还宫　　白王当何言</p>
  <p class="l-js-5c">合宫同见责　　复以何辞答</p>
  <p class="l-js-5c">太子向告我　　随方便形毁</p>
  <p class="l-js-5c">牟尼功德所　　云何而虚说</p>
  <p class="l-js-5c">我深惭愧故　　舌亦不能言</p>
  <p class="l-js-5c">设使有所说　　天下谁复信</p>
  <p class="l-js-5c">若言月光热　　世间有信者</p>
  <p class="l-js-5c">脱有信太子　　所行非法行</p>
  <p class="l-js-5c">太子心柔软　　常慈悲一切</p>
  <p class="l-js-5c">深爱而弃舍　　此则违宿心</p>
  <p class="l-js-5c">愿可思还宫　　以慰我愚诚</p>
  <p class="l-js-5c">太子闻车匿　　悲切苦谏言</p>
  <p class="l-js-5c">心安转坚固　　而复告之曰</p>
  <p class="l-js-5c">汝今为我故　　而生别离苦</p>
  <p class="l-js-5c">当舍此悲念　　且自慰其心</p>
  <p class="l-js-5c">众生各异趣　　乖离理自常</p>
  <p class="l-js-5c">纵令我今日　　不舍诸亲族</p>
  <p class="l-js-5c">死至形神乖　　当复云何留</p>
  <p class="l-js-5c">慈母怀妊我　　深爱常抱苦</p>
  <p class="l-js-5c">生已即命终　　竟不蒙子养</p>
  <p class="l-js-5c">存亡各异路　　今为何处求</p>
  <p class="l-js-5c">旷野茂高树　　众鸟群聚栖</p>
  <p class="l-js-5c">暮集晨必散　　世间离亦然</p>
  <p class="l-js-5c">浮云兴高山　　四集盈虚空</p>
  <p class="l-js-5c">俄而复消散　　人理亦复然</p>
  <p class="l-js-5c">世间本自乖　　暂会恩爱缠</p>
  <p class="l-js-5c">如梦中聚散　　不应计我亲</p>
  <p class="l-js-5c">譬如春生树　　渐长柯叶茂</p>
  <p class="l-js-5c">秋霜遂零落　　同体尚分离</p>
  <p class="l-js-5c">况人暂合会　　亲戚岂常俱</p>
  <p class="l-js-5c">汝且息忧苦　　顺我教而归</p>
  <p class="l-js-5c">归意犹存我　　且归后更还</p>
  <p class="l-js-5c">迦毗罗卫人　　闻我心决定</p>
  <p class="l-js-5c">顾遗念我者　　汝当宣我言</p>
  <p class="l-js-5c">越度生死海　　然后当来还</p>
  <p class="l-js-5c">情愿若不果　　身灭山林间</p>
  <p class="l-js-5c">白马闻太子　　发斯真实言</p>
  <p class="l-js-5c">屈膝而舐足　　长息泪流连</p>
  <p class="l-js-5c">轮掌网鞔手　　顺摩白马顶</p>
  <p class="l-js-5c">汝莫生忧悲　　我今忏谢汝</p>
  <p class="l-js-5c">良马之勤劳　　其功今已毕</p>
  <p class="l-js-5c">恶道苦长息　　妙果现于今</p>
  <p class="l-js-5c">众宝庄严剑　　车匿常执随</p>
  <p class="l-js-5c">太子拔利剑　　如龙曜光明</p>
  <p class="l-js-5c">宝冠笼玄发　　合剃置空中</p>
  <p class="l-js-5c">上升凝虚境　　飘若鸾鸟翔</p>
  <p class="l-js-5c">忉利诸天下　　执发还天宫</p>
  <p class="l-js-5c">常欲奉事足　　况今得顶发</p>
  <p class="l-js-5c">尽心加供养　　至于正法尽</p>
  <p class="l-js-5c">太子时自念　　庄严具悉除</p>
  <p class="l-js-5c">唯有素缯衣　　犹非出家仪</p>
  <p class="l-js-5c">时净居天子　　知太子心念</p>
  <p class="l-js-5c">化为猎师像　　持弓佩利箭</p>
  <p class="l-js-5c">身被袈裟衣　　径至太子前</p>
  <p class="l-js-5c">太子念此衣　　染色清净服</p>
  <p class="l-js-5c">仙人上标饰　　猎者非所应</p>
  <p class="l-js-5c">即呼猎师前　　软语而告曰</p>
  <p class="l-js-5c">汝于此衣服　　贪爱似不深</p>
  <p class="l-js-5c">以我身上服　　与汝相贸易</p>
  <p class="l-js-5c">猎师白太子　　非不惜此衣</p>
  <p class="l-js-5c">用谋诸群鹿　　诱之令见趣</p>
  <p class="l-js-5c">苟是汝所须　　今当与交易</p>
  <p class="l-js-5c">猎者既贸衣　　还自复天身</p>
  <p class="l-js-5c">太子及车匿　　见生奇特想</p>
  <p class="l-js-5c">此必无事衣　　定非世人服</p>
  <p class="l-js-5c">内心大欢喜　　于衣倍增敬</p>
  <p class="l-js-5c">即与车匿别　　被著袈裟衣</p>
  <p class="l-js-5c">犹若青绛云　　围绕日月轮</p>
  <p class="l-js-5c">安详而谛步　　入于仙人窟</p>
  <p class="l-js-5c">车匿自随瞩　　渐隐不复见</p>
  <p class="l-js-5c">太子舍父王　　眷属及我身</p>
  <p class="l-js-5c">爱著袈裟衣　　入于苦行林</p>
  <p class="l-js-5c">举首仰呼天　　迷闷而躃地</p>
  <p class="l-js-5c">起抱白马颈　　望绝随路归</p>
  <p class="l-js-5c">徘徊屡反顾　　形往心反驰</p>
  <p class="l-js-5c">或沉思失魂　　或俯仰垂身</p>
  <p class="l-js-5c">或倒而复起　　悲泣随路还</p>
  <h2>入苦行林品第七</h2>
  <p class="l-js-5c">太子遣车匿　　将入仙人处</p>
  <p class="l-js-5c">端严身光曜　　普照苦行林</p>
  <p class="l-js-5c">具足一切义　　随义而之彼</p>
  <p class="l-js-5c">譬如师子王　　入于群兽中</p>
  <p class="l-js-5c">俗容悉已舍　　唯见道真形</p>
  <p class="l-js-5c">彼诸学仙士　　忽睹未曾见</p>
  <p class="l-js-5c">懔然心惊喜　　合掌端目瞩</p>
  <p class="l-js-5c">男女随执事　　即视不改仪</p>
  <p class="l-js-5c">如天观帝释　　瞪视目不瞬</p>
  <p class="l-js-5c">诸仙不移足　　瞪视亦复然</p>
  <p class="l-js-5c">任重手执作　　瞻敬不释事</p>
  <p class="l-js-5c">如牛在辕轭　　形来而心依</p>
  <p class="l-js-5c">俱学神仙者　　咸说未曾见</p>
  <p class="l-js-5c">孔雀等众鸟　　乱声而翔鸣</p>
  <p class="l-js-5c">持鹿戒梵志　　随鹿游山林</p>
  <p>粗性鹿睒[目*昜]　　见太子端视</p>
  <p class="l-js-5c">随鹿诸梵志　　端视亦复然</p>
  <p class="l-js-5c">甘蔗灯重明　　犹如初日光</p>
  <p class="l-js-5c">能感群乳牛　　增出甜香乳</p>
  <p class="l-js-5c">彼诸梵志等　　惊喜传相告</p>
  <p class="l-js-5c">为八婆薮天　　为二阿湿波</p>
  <p class="l-js-5c">为第六魔王　　为梵迦夷天</p>
  <p class="l-js-5c">为日月天子　　而来下此耶</p>
  <p class="l-js-5c">要是所应敬　　奔竞来供养</p>
  <p class="l-js-5c">太子亦谦下　　敬辞以问讯</p>
  <p class="l-js-5c">菩萨遍观察　　林中诸梵志</p>
  <p class="l-js-5c">种种修福业　　悉求生天乐</p>
  <p class="l-js-5c">问长宿梵志　　所行真实道</p>
  <p class="l-js-5c">今我初至此　　未知行何法</p>
  <p class="l-js-5c">随事而请问　　愿为我解说</p>
  <p class="l-js-5c">尔时彼二生　　具以诸苦行</p>
  <p class="l-js-5c">及与苦行果　　次第随事答</p>
  <p class="l-js-5c">非聚落所出　　清净水生物</p>
  <p class="l-js-5c">或食根茎叶　　或复食华果</p>
  <p class="l-js-5c">种种各异道　　服食亦不同</p>
  <p class="l-js-5c">或习于鸟生　　两足钳取食</p>
  <p class="l-js-5c">有随鹿食草　　吸风蟒陀仙</p>
  <p class="l-js-5c">木石舂不食　　两齿啮为痕</p>
  <p class="l-js-5c">或乞食施人　　取残而自食</p>
  <p class="l-js-5c">或常水沐头　　或复奉事火</p>
  <p class="l-js-5c">水居习鱼仙　　如是等种种</p>
  <p class="l-js-5c">梵志修苦行　　寿终得生天</p>
  <p class="l-js-5c">以因苦行故　　当得安乐果</p>
  <p class="l-js-5c">两足尊贤士　　闻此诸苦行</p>
  <p class="l-js-5c">不见真实义　　内心不欣悦</p>
  <p class="l-js-5c">思惟哀念彼　　心口自相告</p>
  <p class="l-js-5c">哀哉大苦行　　唯求人天报</p>
  <p class="l-js-5c">轮回向生死　　苦多而果少</p>
  <p class="l-js-5c">违亲舍胜境　　决定求天乐</p>
  <p class="l-js-5c">虽免于小苦　　终为大苦缚</p>
  <p class="l-js-5c">自枯槁其形　　修行诸苦行</p>
  <p class="l-js-5c">而求于受生　　增长五欲因</p>
  <p class="l-js-5c">不观生死故　　以苦而求苦</p>
  <p class="l-js-5c">一切众生类　　心常畏于死</p>
  <p class="l-js-5c">精勤求受生　　生已会当死</p>
  <p class="l-js-5c">虽复畏于苦　　而长没苦海</p>
  <p class="l-js-5c">此生极疲劳　　将生复不息</p>
  <p class="l-js-5c">任苦求现乐　　求生天亦劳</p>
  <p class="l-js-5c">求乐心下劣　　俱堕于非义</p>
  <p class="l-js-5c">方于极鄙劣　　精勤则为胜</p>
  <p class="l-js-5c">未若修智慧　　两舍永无为</p>
  <p class="l-js-5c">苦身是法者　　安乐为非法</p>
  <p class="l-js-5c">行法而后乐　　因法果非法</p>
  <p class="l-js-5c">身所行起灭　　皆由心意力</p>
  <p class="l-js-5c">若离心意者　　此身如枯木</p>
  <p class="l-js-5c">是故当调心　　心调形自正</p>
  <p class="l-js-5c">食净为福者　　禽兽贫穷子</p>
  <p class="l-js-5c">常食于果叶　　斯等应有福</p>
  <p class="l-js-5c">若言善心起　　苦行为福因</p>
  <p class="l-js-5c">彼诸安乐行　　何不善心起</p>
  <p class="l-js-5c">乐非善心起　　善亦非苦因</p>
  <p class="l-js-5c">若彼诸外道　　以水为净者</p>
  <p class="l-js-5c">乐水居众生　　恶业能常净</p>
  <p class="l-js-5c">彼本功德仙　　所可住止处</p>
  <p class="l-js-5c">功德仙住故　　普世之所重</p>
  <p class="l-js-5c">应尊彼功德　　不应重其处</p>
  <p class="l-js-5c">如是广说法　　遂至日云暮</p>
  <p class="l-js-5c">见有事火者　　或钻或吹然</p>
  <p class="l-js-5c">或有酥油洒　　或举声咒愿</p>
  <p class="l-js-5c">如是竟日夜　　观察彼所行</p>
  <p class="l-js-5c">不见真实义　　则便欲舍去</p>
  <p class="l-js-5c">时彼诸梵志　　悉来请留住</p>
  <p class="l-js-5c">眷仰菩萨德　　无不勤劝请</p>
  <p class="l-js-5c">汝从非法处　　来至正法林</p>
  <p class="l-js-5c">而复欲弃舍　　是故劝请留</p>
  <p class="l-js-5c">诸长宿梵志　　蓬发服草衣</p>
  <p class="l-js-5c">追随菩萨后　　愿请小留神</p>
  <p class="l-js-5c">菩萨见诸老　　随逐身疲劳</p>
  <p class="l-js-5c">止住一树下　　安慰遣令还</p>
  <p class="l-js-5c">梵志诸长幼　　围绕合掌请</p>
  <p class="l-js-5c">汝忽来至此　　园林妙充满</p>
  <p class="l-js-5c">而今弃舍去　　遂成丘旷野</p>
  <p class="l-js-5c">如人爱寿命　　不欲舍其身</p>
  <p class="l-js-5c">我等亦如是　　唯愿小留住</p>
  <p class="l-js-5c">此处诸梵志　　王仙及天仙</p>
  <p class="l-js-5c">皆依于此处　　又邻雪山侧</p>
  <p class="l-js-5c">增长人苦行　　其处莫过此</p>
  <p class="l-js-5c">众多诸学士　　由此路生天</p>
  <p class="l-js-5c">求福学仙者　　皆从此已北</p>
  <p class="l-js-5c">摄受于正法　　慧者不游南</p>
  <p class="l-js-5c">若汝见我等　　懈怠不精进</p>
  <p class="l-js-5c">行诸不净法　　而不乐住者</p>
  <p class="l-js-5c">我等悉应去　　汝可留止此</p>
  <p class="l-js-5c">此诸梵志等　　常求苦行伴</p>
  <p class="l-js-5c">汝为苦行长　　云何相弃舍</p>
  <p class="l-js-5c">若能止住此　　奉事如帝释</p>
  <p class="l-js-5c">亦如天奉事　　毗梨诃钵低</p>
  <p class="l-js-5c">菩萨向梵志　　说己心所期</p>
  <p class="l-js-5c">我修正方便　　唯欲灭诸有</p>
  <p class="l-js-5c">汝等心质直　　行法亦寂默</p>
  <p class="l-js-5c">亲念于来宾　　我心实爱乐</p>
  <p class="l-js-5c">美说感人怀　　闻者皆沐浴</p>
  <p class="l-js-5c">闻汝等所说　　增我乐法情</p>
  <p class="l-js-5c">汝等悉归我　　以为法良朋</p>
  <p class="l-js-5c">而今弃舍汝　　其心甚怅然</p>
  <p class="l-js-5c">先违本亲属　　今与汝等乖</p>
  <p class="l-js-5c">合会别离苦　　其苦等无异</p>
  <p class="l-js-5c">非我心不乐　　亦不见他过</p>
  <p class="l-js-5c">但汝等苦行　　悉求生天乐</p>
  <p class="l-js-5c">我求灭三有　　形背而心乖</p>
  <p class="l-js-5c">汝等所行法　　自习先师业</p>
  <p class="l-js-5c">我为灭诸集　　以求无集法</p>
  <p class="l-js-5c">是故于此林　　永无久停理</p>
  <p class="l-js-5c">尔时诸梵志　　闻菩萨所说</p>
  <p class="l-js-5c">真实有义言　　辞辩理高胜</p>
  <p class="l-js-5c">其心大欢喜　　倍深加宗敬</p>
  <p class="l-js-5c">时有一梵志　　常卧尘土中</p>
  <p class="l-js-5c">萦发衣树皮　　黄眼修高鼻</p>
  <p class="l-js-5c">而白菩萨言　　志固智慧明</p>
  <p class="l-js-5c">决定了生过　　善知离生安</p>
  <p class="l-js-5c">祠祀祈天神　　及种种苦行</p>
  <p class="l-js-5c">悉求生天乐　　未离贪欲境</p>
  <p class="l-js-5c">能与贪欲争　　志求真解脱</p>
  <p class="l-js-5c">此则为丈夫　　决定正觉士</p>
  <p class="l-js-5c">斯处不足留　　当至频陀山</p>
  <p class="l-js-5c">彼有大牟尼　　名曰阿罗蓝</p>
  <p class="l-js-5c">唯彼得究竟　　第一增胜眼</p>
  <p class="l-js-5c">汝当往诣彼　　得闻真实道</p>
  <p class="l-js-5c">能使心悦者　　必当行其法</p>
  <p class="l-js-5c">我观汝志乐　　恐亦非所安</p>
  <p class="l-js-5c">当复舍彼游　　更求余多闻</p>
  <p class="l-js-5c">隆鼻广长目　　丹唇素利齿</p>
  <p class="l-js-5c">薄肤面光泽　　朱舌长软薄</p>
  <p class="l-js-5c">如是众妙相　　悉饮尔炎水</p>
  <p class="l-js-5c">当度不测深　　世间无有比</p>
  <p class="l-js-5c">耆旧诸仙人　　不得者当得</p>
  <p class="l-js-5c">菩萨领其言　　与诸仙人别</p>
  <p class="l-js-5c">彼诸仙人众　　右绕各辞还</p>
  <h2>合宫忧悲品第八</h2>
  <p class="l-js-5c">车匿牵马还　　望绝心悲塞</p>
  <p class="l-js-5c">随路号泣行　　不能自开割</p>
  <p class="l-js-5c">先与太子俱　　一宿之径路</p>
  <p class="l-js-5c">今舍太子还　　生夺天荫故</p>
  <p class="l-js-5c">徘徊心顾恋　　八日乃至城</p>
  <p class="l-js-5c">良马素体骏　　奋迅有威相</p>
  <p class="l-js-5c">踯躅顾瞻仰　　不睹太子形</p>
  <p class="l-js-5c">流泪四体垂　　憔悴失光泽</p>
  <p class="l-js-5c">旋转恸悲鸣　　日夜忘水草</p>
  <p class="l-js-5c">遗失救世主　　还归迦毗罗</p>
  <p class="l-js-5c">国土悉廓然　　如入空聚落</p>
  <p class="l-js-5c">如日隐须弥　　举世悉曛冥</p>
  <p class="l-js-5c">泉池不澄清　　华果不荣茂</p>
  <p class="l-js-5c">巷路诸士女　　忧戚失欢容</p>
  <p class="l-js-5c">车匿与白马　　怅怏行不前</p>
  <p class="l-js-5c">问事不能答　　迟迟若尸行</p>
  <p class="l-js-5c">众见车匿还　　不见释王子</p>
  <p class="l-js-5c">举声大号泣　　如弃罗摩还</p>
  <p class="l-js-5c">有人来路傍　　倾身问车匿</p>
  <p class="l-js-5c">王子世所爱　　举国人之命</p>
  <p class="l-js-5c">汝辄盗将去　　今为何所在</p>
  <p class="l-js-5c">车匿抑悲心　　而答众人言</p>
  <p class="l-js-5c">我眷恋追逐　　不舍于王子</p>
  <p class="l-js-5c">王子捐弃我　　并舍俗威仪</p>
  <p class="l-js-5c">剃头被法服　　遂入苦行林</p>
  <p class="l-js-5c">众人闻出家　　惊起奇特想</p>
  <p class="l-js-5c">呜咽而啼泣　　涕泪交流下</p>
  <p class="l-js-5c">各各相告语　　我等作何计</p>
  <p class="l-js-5c">众人咸议言　　悉当追随去</p>
  <p class="l-js-5c">如人命根坏　　身死形神离</p>
  <p class="l-js-5c">王子是我命　　失命我岂生</p>
  <p class="l-js-5c">此邑成丘林　　彼林城郭邑</p>
  <p class="l-js-5c">此城失威德　　如杀毗梨多</p>
  <p class="l-js-5c">城内诸士女　　虚传王子还</p>
  <p class="l-js-5c">奔驰出路上　　唯见马空归</p>
  <p class="l-js-5c">莫知其存亡　　悲泣种种声</p>
  <p class="l-js-5c">车匿步牵马　　歔欷垂泪还</p>
  <p class="l-js-5c">失太子忧悲　　加增怖惧心</p>
  <p class="l-js-5c">如战士破敌　　执怨送王前</p>
  <p class="l-js-5c">入门泪雨下　　满目无所见</p>
  <p class="l-js-5c">仰天大啼哭　　白马亦悲鸣</p>
  <p class="l-js-5c">宫中杂鸟兽　　内厩诸群马</p>
  <p class="l-js-5c">闻白马悲鸣　　长鸣而应之</p>
  <p class="l-js-5c">谓呼太子还　　不见而绝声</p>
  <p class="l-js-5c">后宫诸婇女　　闻马鸟兽鸣</p>
  <p class="l-js-5c">乱发面萎黄　　形瘦唇口干</p>
  <p class="l-js-5c">弊衣不浣濯　　垢秽不浴身</p>
  <p class="l-js-5c">悉舍庄严具　　毁悴不鲜明</p>
  <p class="l-js-5c">举体无光耀　　犹如细小星</p>
  <p class="l-js-5c">衣裳坏褴缕　　状如被贼形</p>
  <p class="l-js-5c">见车匿白马　　涕泣绝望归</p>
  <p class="l-js-5c">感结而号啕　　犹如新丧亲</p>
  <p class="l-js-5c">狂乱而搔扰　　如牛失其道</p>
  <p class="l-js-5c">大爱瞿昙弥　　闻太子不还</p>
  <p class="l-js-5c">竦身自投地　　四体悉伤坏</p>
  <p class="l-js-5c">犹如狂风摧　　金色芭蕉树</p>
  <p class="l-js-5c">又闻子出家　　长叹增悲感</p>
  <p class="l-js-5c">右旋细软发　　一孔一发生</p>
  <p class="l-js-5c">黑净鲜光泽　　平住而洒地</p>
  <p class="l-js-5c">何意合天冠　　剃著草土中</p>
  <p class="l-js-5c">佣臂师子步　　修广牛王目</p>
  <p class="l-js-5c">身光黄金炎　　方臆梵音声</p>
  <p class="l-js-5c">持是上妙相　　入于苦行林</p>
  <p class="l-js-5c">世间何薄福　　失斯圣地主</p>
  <p class="l-js-5c">妙网柔软足　　清净莲花色</p>
  <p class="l-js-5c">土石刺棘林　　云何而可蹈</p>
  <p class="l-js-5c">生长于深宫　　温衣细软服</p>
  <p class="l-js-5c">沐浴以香汤　　末香以涂身</p>
  <p class="l-js-5c">今则置风露　　寒暑安可堪</p>
  <p class="l-js-5c">华族大丈夫　　标挺胜多闻</p>
  <p class="l-js-5c">德备名称高　　常施无所求</p>
  <p class="l-js-5c">云何忽一朝　　乞食以活身</p>
  <p class="l-js-5c">清净宝床卧　　奏乐以觉惛</p>
  <p class="l-js-5c">岂能山树间　　草土以籍身</p>
  <p class="l-js-5c">念子心悲痛　　闷绝而躄地</p>
  <p class="l-js-5c">侍人扶令起　　为拭其目泪</p>
  <p class="l-js-5c">其余诸夫人　　忧苦四体垂</p>
  <p class="l-js-5c">内感心惨结　　不动如画人</p>
  <p class="l-js-5c">时耶输陀罗　　深责车匿言</p>
  <p class="l-js-5c">生亡我所钦　　今为在何所</p>
  <p class="l-js-5c">人马三共行　　今唯二来归</p>
  <p class="l-js-5c">我心极惶怖　　战栗不自安</p>
  <p class="l-js-5c">终是不正人　　不昵非善友</p>
  <p class="l-js-5c">不吉纵强暴　　应笑用啼为</p>
  <p class="l-js-5c">将去而啼还　　反覆不相应</p>
  <p class="l-js-5c">爱念自在伴　　随欲恣心作</p>
  <p class="l-js-5c">故使圣王子　　一去不复归</p>
  <p class="l-js-5c">汝今应大喜　　作恶已果成</p>
  <p class="l-js-5c">宁近智慧怨　　不习愚痴友</p>
  <p class="l-js-5c">假名为良朋　　内实怀怨结</p>
  <p class="l-js-5c">今此胜王家　　一旦悉破坏</p>
  <p class="l-js-5c">此诸贵夫人　　忧悴毁形好</p>
  <p class="l-js-5c">涕泣气息绝　　雨泪横流下</p>
  <p class="l-js-5c">夫主尚在世　　依止如雪山</p>
  <p class="l-js-5c">安意如大地　　忧悲殆至死</p>
  <p class="l-js-5c">况此窗牖中　　悲泣长叫者</p>
  <p class="l-js-5c">生亡其所天　　是苦何可堪</p>
  <p class="l-js-5c">告马汝无义　　夺人心所重</p>
  <p class="l-js-5c">犹如闇冥中　　怨贼劫珍宝</p>
  <p class="l-js-5c">乘汝战斗时　　刀刃锋利箭</p>
  <p class="l-js-5c">一切悉能堪　　今有何不忍</p>
  <p class="l-js-5c">一族之殊胜　　强夺我心去</p>
  <p class="l-js-5c">汝是弊恶虫　　造诸不正业</p>
  <p class="l-js-5c">今日大呜呼　　声满于王宫</p>
  <p class="l-js-5c">先劫我所念　　尔时何以哑</p>
  <p class="l-js-5c">若尔时有声　　举宫悉应觉</p>
  <p class="l-js-5c">尔时若觉者　　不生今苦恼</p>
  <p class="l-js-5c">车匿闻苦言　　饮气而息结</p>
  <p class="l-js-5c">收泪合掌答　　愿听我自陈</p>
  <p class="l-js-5c">莫嫌责白马　　亦莫恚于我</p>
  <p class="l-js-5c">我等悉无过　　天神之所为</p>
  <p class="l-js-5c">我极畏王法　　天神所驱逼</p>
  <p class="l-js-5c">速牵马与之　　俱去疾如飞</p>
  <p class="l-js-5c">厌气令无声　　足亦不触地</p>
  <p class="l-js-5c">城门自然开　　虚空自然明</p>
  <p class="l-js-5c">斯皆天神力　　岂是我所为</p>
  <p class="l-js-5c">耶输陀闻说　　心生奇特想</p>
  <p class="l-js-5c">天神之所为　　非是斯等咎</p>
  <p class="l-js-5c">嫌责心消除　　炽然大苦息</p>
  <p class="l-js-5c">躃地称怨叹　　双输鸟分乖</p>
  <p class="l-js-5c">我今失依怙　　同法行生离</p>
  <p class="l-js-5c">乐法舍同行　　何处更求法</p>
  <p class="l-js-5c">古昔诸先胜　　大快见王等</p>
  <p class="l-js-5c">斯皆夫妻俱　　学道游林野</p>
  <p class="l-js-5c">而今舍于我　　为求何等法</p>
  <p class="l-js-5c">梵志祠祀典　　夫妻必同行</p>
  <p class="l-js-5c">同行法为因　　终则同受报</p>
  <p class="l-js-5c">汝何独法悭　　弃我而只游</p>
  <p class="l-js-5c">或见我嫉恶　　更求无嫉者</p>
  <p class="l-js-5c">或当嫌薄我　　更求净天女</p>
  <p class="l-js-5c">为何胜德色　　修习于苦行</p>
  <p class="l-js-5c">以我薄命故　　夫妻生别离</p>
  <p class="l-js-5c">罗睺罗何故　　不蒙于膝下</p>
  <p class="l-js-5c">呜呼不吉士　　貌柔而心刚</p>
  <p class="l-js-5c">胜族盛光荣　　怨憎犹宗仰</p>
  <p class="l-js-5c">又子生未孩　　而能永弃舍</p>
  <p class="l-js-5c">我亦无心肠　　夫弃游山林</p>
  <p class="l-js-5c">不能自泯没　　此则木石人</p>
  <p class="l-js-5c">言已心迷乱　　或哭或狂言</p>
  <p class="l-js-5c">或瞪视沉思　　哽咽不自胜</p>
  <p class="l-js-5c">惙惙气殆尽　　卧于尘土中</p>
  <p class="l-js-5c">诸余婇女众　　见生悲痛心</p>
  <p class="l-js-5c">犹如盛莲花　　风雹摧令萎</p>
  <p class="l-js-5c">父王失太子　　昼夜心悲恋</p>
  <p class="l-js-5c">斋戒求天神　　愿令子速还</p>
  <p class="l-js-5c">发愿祈请已　　出于天祠门</p>
  <p class="l-js-5c">闻诸啼哭声　　惊怖心迷乱</p>
  <p class="l-js-5c">如天大雷震　　群象乱奔驰</p>
  <p class="l-js-5c">见车匿白马　　广问知出家</p>
  <p class="l-js-5c">举身投于地　　如崩帝释幢</p>
  <p class="l-js-5c">诸臣徐扶起　　以法劝令安</p>
  <p class="l-js-5c">久而心小醒　　而告白马言</p>
  <p class="l-js-5c">我数乘汝战　　每念汝有功</p>
  <p class="l-js-5c">今者憎恶汝　　倍于爱念时</p>
  <p class="l-js-5c">所念功德子　　汝辄运令去</p>
  <p class="l-js-5c">掷著山林中　　犹自空来归</p>
  <p class="l-js-5c">汝速持我往　　不尔往将还</p>
  <p class="l-js-5c">不为此二者　　我命将不存</p>
  <p class="l-js-5c">更无余方治　　唯待子为药</p>
  <p class="l-js-5c">如珊阇梵志　　为子死杀身</p>
  <p class="l-js-5c">我失行法子　　自杀令无身</p>
  <p>魔[少/兔]众生主　　亦当为子忧</p>
  <p class="l-js-5c">况复我常人　　失子能自安</p>
  <p class="l-js-5c">古昔阿阇王　　爱子游山林</p>
  <p class="l-js-5c">感思而命终　　即时得生天</p>
  <p class="l-js-5c">吾今不能死　　长夜住忧苦</p>
  <p class="l-js-5c">合宫念吾子　　虚渴如饿鬼</p>
  <p class="l-js-5c">如人渴探水　　欲饮而夺之</p>
  <p class="l-js-5c">守渴而命终　　必生饿鬼趣</p>
  <p class="l-js-5c">今我至虚渴　　得子水复失</p>
  <p class="l-js-5c">及我未命终　　速语我子处</p>
  <p class="l-js-5c">勿令我渴死　　堕于饿鬼中</p>
  <p class="l-js-5c">我素志力强　　难动如大地</p>
  <p class="l-js-5c">失子心躁乱　　如昔十车王</p>
  <p class="l-js-5c">王师多闻士　　大臣智聪达</p>
  <p class="l-js-5c">二人劝谏王　　不缓亦不切</p>
  <p class="l-js-5c">愿自宽情念　　勿以忧自伤</p>
  <p class="l-js-5c">古昔诸胜王　　弃国如散花</p>
  <p class="l-js-5c">子今行学道　　何足苦忧悲</p>
  <p class="l-js-5c">当忆阿私记　　理数自应然</p>
  <p class="l-js-5c">天乐转轮圣　　萧然不累清</p>
  <p class="l-js-5c">岂曰世界王　　能移金王心</p>
  <p class="l-js-5c">今当使我等　　推求到其所</p>
  <p class="l-js-5c">方便苦谏诤　　以表我丹诚</p>
  <p class="l-js-5c">要望降其志　　以慰王忧悲</p>
  <p class="l-js-5c">王喜即答言　　唯汝等速行</p>
  <p class="l-js-5c">如舍君陀鸟　　为子空中旋</p>
  <p class="l-js-5c">我今念太子　　便悁心亦然</p>
  <p class="l-js-5c">二人既受命　　王与诸眷属</p>
  <p class="l-js-5c">其心小清凉　　气宣餐饮通</p>
  <h2>推求太子品第九</h2>
  <p class="l-js-5c">王正以忧悲　　感切师大臣</p>
  <p class="l-js-5c">如鞭策良马　　驰驶若迅流</p>
  <p class="l-js-5c">身疲不辞劳　　迳诣苦行林</p>
  <p class="l-js-5c">舍俗五仪饰　　善摄诸情根</p>
  <p class="l-js-5c">入梵志精庐　　敬礼彼诸仙</p>
  <p class="l-js-5c">诸仙请就座　　说法安慰之</p>
  <p class="l-js-5c">即白仙人言　　意有所咨问</p>
  <p class="l-js-5c">净称净饮王　　甘蔗名胜胄</p>
  <p class="l-js-5c">我等为师臣　　法教典要事</p>
  <p class="l-js-5c">王如天帝释　　子如阇延多</p>
  <p class="l-js-5c">为度老病死　　出家或投此</p>
  <p class="l-js-5c">我等为彼来　　惟尊应当知</p>
  <p class="l-js-5c">答言有此人　　长臂大人相</p>
  <p class="l-js-5c">择我等所行　　随顺生死法</p>
  <p class="l-js-5c">往诣阿罗蓝　　以求胜解脱</p>
  <p class="l-js-5c">既得定实已　　遵崇王速命</p>
  <p class="l-js-5c">不敢计疲劳　　寻路而驰进</p>
  <p class="l-js-5c">见太子处林　　悉舍俗仪饰</p>
  <p class="l-js-5c">真体犹光耀　　如日出乌云</p>
  <p class="l-js-5c">国奉天神师　　执正法大臣</p>
  <p class="l-js-5c">舍除俗威仪　　下乘而步进</p>
  <p class="l-js-5c">犹王婆摩叠　　仙人婆私吒</p>
  <p class="l-js-5c">往诣山林中　　见王子罗摩</p>
  <p class="l-js-5c">各随其本仪　　恭敬礼问讯</p>
  <p class="l-js-5c">犹如儵迦罗　　及与央耆罗</p>
  <p class="l-js-5c">尽心加恭敬　　奉事天帝释</p>
  <p class="l-js-5c">王子亦随敬　　王师及大臣</p>
  <p class="l-js-5c">如帝释安慰　　儵迦央耆罗</p>
  <p class="l-js-5c">即命彼二人　　坐于王子前</p>
  <p class="l-js-5c">如富那婆薮　　两星侍月傍</p>
  <p class="l-js-5c">王师及大臣　　启请于王子</p>
  <p class="l-js-5c">如毗利波低　　语彼阇延多</p>
  <p class="l-js-5c">父王念太子　　如利刺贯心</p>
  <p class="l-js-5c">荒迷发狂乱　　卧于尘土中</p>
  <p class="l-js-5c">日夜增悲思　　流泪常如雨</p>
  <p class="l-js-5c">敕我有所命　　唯愿留心听</p>
  <p class="l-js-5c">知汝乐法情　　决定无所疑</p>
  <p class="l-js-5c">非时入林薮　　悲恋娆我心</p>
  <p class="l-js-5c">汝若念法者　　应当哀愍我</p>
  <p class="l-js-5c">望宽远游情　　以慰我悬心</p>
  <p class="l-js-5c">勿令忧悲水　　崩坏我心岸</p>
  <p class="l-js-5c">如云水草山　　风日火雹灾</p>
  <p class="l-js-5c">忧悲为四患　　飘干烧坏心</p>
  <p class="l-js-5c">且还食土邑　　时至更游仙</p>
  <p class="l-js-5c">不顾于亲戚　　父母亦弃捐</p>
  <p class="l-js-5c">此岂名慈悲　　覆护一切耶</p>
  <p class="l-js-5c">法不必山林　　在家亦修闲</p>
  <p class="l-js-5c">觉悟勤方便　　是则名出家</p>
  <p class="l-js-5c">剃发服染衣　　自放山薮间</p>
  <p class="l-js-5c">此则怀畏怖　　何足名学仙</p>
  <p class="l-js-5c">愿得一抱汝　　以水雨其顶</p>
  <p class="l-js-5c">冠汝以天冠　　置于伞盖下</p>
  <p class="l-js-5c">瞩目一观汝　　然后我出家</p>
  <p>头留摩先王　　阿[少/兔]阇阿涉</p>
  <p class="l-js-5c">跋阇罗婆休　　毗跋罗安提</p>
  <p class="l-js-5c">毗提诃阇那　　那罗湿波罗</p>
  <p class="l-js-5c">如是等诸王　　悉皆著天冠</p>
  <p class="l-js-5c">璎珞以严容　　手足贯珠环</p>
  <p class="l-js-5c">婇女众娱乐　　不违解脱因</p>
  <p class="l-js-5c">汝今可还家　　崇习于二事</p>
  <p class="l-js-5c">心修增上法　　为地增上主</p>
  <p class="l-js-5c">垂泪约敕我　　令宣如是言</p>
  <p class="l-js-5c">既有此敕旨　　汝应奉教还</p>
  <p class="l-js-5c">父王因汝故　　没溺忧悲海</p>
  <p class="l-js-5c">无救无所依　　无由自开释</p>
  <p class="l-js-5c">汝当为船师　　渡著安隐处</p>
  <p class="l-js-5c">毗林摩王子　　二罗弥跋只</p>
  <p class="l-js-5c">闻父敕恭命　　汝今亦应然</p>
  <p class="l-js-5c">慈母鞠养恩　　尽寿报罔极</p>
  <p class="l-js-5c">如牛失其犊　　悲呼忘眠食</p>
  <p class="l-js-5c">汝今应速还　　以救我生命</p>
  <p class="l-js-5c">孤鸟离群哀　　龙象独游苦</p>
  <p class="l-js-5c">凭依者失荫　　当思为救护</p>
  <p class="l-js-5c">一子孩幼孤　　遭苦莫知告</p>
  <p class="l-js-5c">勉彼茕茕苦　　如人救月蚀</p>
  <p class="l-js-5c">举国诸士女　　别离苦炽然</p>
  <p class="l-js-5c">叹息烟冲天　　熏慧眼令闇</p>
  <p class="l-js-5c">唯求见汝水　　灭火目开明</p>
  <p class="l-js-5c">菩萨闻父王　　切教苦备至</p>
  <p class="l-js-5c">端坐正思惟　　随宜逊顺答</p>
  <p class="l-js-5c">我亦知父王　　慈念心过厚</p>
  <p class="l-js-5c">畏生老病死　　故违罔极恩</p>
  <p class="l-js-5c">谁不重所生　　以终别离故</p>
  <p class="l-js-5c">正使生相守　　死至莫能留</p>
  <p class="l-js-5c">是故知所重　　长辞而出家</p>
  <p class="l-js-5c">闻父王忧悲　　增恋切我心</p>
  <p class="l-js-5c">但如梦暂会　　倏忽归无常</p>
  <p class="l-js-5c">汝当决定知　　众生性不同</p>
  <p class="l-js-5c">忧苦之所生　　不必子与亲</p>
  <p class="l-js-5c">所以生离苦　　皆从痴惑生</p>
  <p class="l-js-5c">如人随路行　　中道暂相逢</p>
  <p class="l-js-5c">须臾各分析　　乖理本自然</p>
  <p class="l-js-5c">合会暂成亲　　随缘理自分</p>
  <p class="l-js-5c">深达亲假合　　不应生忧悲</p>
  <p class="l-js-5c">此世违亲爱　　他世更求亲</p>
  <p class="l-js-5c">暂亲复乖离　　处处无非亲</p>
  <p class="l-js-5c">常合而常散　　散散何足哀</p>
  <p class="l-js-5c">处胎渐渐变　　分分死更生</p>
  <p class="l-js-5c">一切时有死　　山林何非时</p>
  <p class="l-js-5c">侍时受五欲　　求财时亦然</p>
  <p class="l-js-5c">一切时死故　　除死法无时</p>
  <p class="l-js-5c">欲使我为王　　慈爱法难违</p>
  <p class="l-js-5c">如病服非药　　是故我不堪</p>
  <p class="l-js-5c">高位愚痴处　　放逸随爱憎</p>
  <p class="l-js-5c">终身常畏怖　　思虑形神疲</p>
  <p class="l-js-5c">顺众心违法　　智者所不为</p>
  <p class="l-js-5c">七宝妙宫殿　　于中盛火然</p>
  <p class="l-js-5c">天厨百味饭　　于中有杂毒</p>
  <p class="l-js-5c">莲华清凉池　　于中多毒虫</p>
  <p class="l-js-5c">位高为灾宅　　慧者所不居</p>
  <p class="l-js-5c">古昔先胜王　　见居国多愆</p>
  <p class="l-js-5c">楚毒加众生　　厌患而出家</p>
  <p class="l-js-5c">故知王正苦　　不如行法安</p>
  <p class="l-js-5c">宁处于山林　　食草同禽兽</p>
  <p class="l-js-5c">不堪处深宫　　黑蛇同其穴</p>
  <p class="l-js-5c">舍王位五欲　　任苦游山林</p>
  <p class="l-js-5c">此则为随顺　　乐法渐增明</p>
  <p class="l-js-5c">今弃闲静林　　还家受五欲</p>
  <p class="l-js-5c">日夜苦法增　　此则非所应</p>
  <p class="l-js-5c">名族大丈夫　　乐法而出家</p>
  <p class="l-js-5c">永背名称族　　建大丈夫志</p>
  <p class="l-js-5c">毁形被法服　　乐法游山林</p>
  <p class="l-js-5c">今复弃法服　　有违惭愧心</p>
  <p class="l-js-5c">天王尚不可　　况归人胜宅</p>
  <p class="l-js-5c">已吐贪恚痴　　而复还服食</p>
  <p class="l-js-5c">如人反食吐　　此苦安可堪</p>
  <p class="l-js-5c">如世舍被烧　　方便驰走出</p>
  <p class="l-js-5c">须臾还复入　　此岂为黠夫</p>
  <p class="l-js-5c">见生老死过　　厌患而出家</p>
  <p class="l-js-5c">今当还复入　　愚痴与彼同</p>
  <p class="l-js-5c">处宫修解脱　　则无有是处</p>
  <p class="l-js-5c">解脱寂静生　　王者如楚罚</p>
  <p class="l-js-5c">寂静废王威　　王正解脱乖</p>
  <p class="l-js-5c">动静犹水火　　二理何得俱</p>
  <p class="l-js-5c">决定修解脱　　亦不居王位</p>
  <p class="l-js-5c">若言居王位　　兼修解脱者</p>
  <p class="l-js-5c">此则非决定　　决定解亦然</p>
  <p class="l-js-5c">既非决定心　　或出还复入</p>
  <p class="l-js-5c">我今已决定　　断亲属钩饵</p>
  <p class="l-js-5c">正方便出家　　云何还复入</p>
  <p class="l-js-5c">大臣内思惟　　太子大丈夫</p>
  <p class="l-js-5c">深识德随顺　　所说有因缘</p>
  <p class="l-js-5c">而告太子言　　如王子所说</p>
  <p class="l-js-5c">求法法应尔　　但今非是时</p>
  <p class="l-js-5c">父王衰暮年　　念子增忧悲</p>
  <p class="l-js-5c">虽曰乐解脱　　反更为非法</p>
  <p class="l-js-5c">虽乐出无慧　　不思深细理</p>
  <p class="l-js-5c">不见因求果　　徒舍现法欢</p>
  <p class="l-js-5c">有言有后世　　又复有言无</p>
  <p class="l-js-5c">有无既不判　　何为舍现乐</p>
  <p class="l-js-5c">若当有后世　　应任其所得</p>
  <p class="l-js-5c">若言后世无　　无即为解脱</p>
  <p class="l-js-5c">有言有后世　　不说解脱因</p>
  <p class="l-js-5c">如地坚火暖　　水湿风飘动</p>
  <p class="l-js-5c">后世亦复然　　此则性自尔</p>
  <p class="l-js-5c">有说净不净　　各从自性起</p>
  <p class="l-js-5c">言可方便移　　此则愚痴说</p>
  <p class="l-js-5c">诸根行境界　　自性皆决定</p>
  <p class="l-js-5c">爱念与不念　　自性定亦然</p>
  <p class="l-js-5c">老病死等苦　　谁方便使然</p>
  <p class="l-js-5c">谓水能灭火　　火令水煎消</p>
  <p class="l-js-5c">自性增相坏　　性和成众生</p>
  <p class="l-js-5c">如人处胎中　　手足诸体分</p>
  <p class="l-js-5c">神识自然成　　谁有为之者</p>
  <p class="l-js-5c">蕀刺谁令利　　此则性自然</p>
  <p class="l-js-5c">及种种禽兽　　无欲使尔者</p>
  <p class="l-js-5c">诸有生天者　　自在天所为</p>
  <p class="l-js-5c">及余造化者　　无自力方便</p>
  <p class="l-js-5c">若有所由生　　彼亦能令灭</p>
  <p class="l-js-5c">何须自方便　　而求于解脱</p>
  <p class="l-js-5c">有言我令生　　亦复我令灭</p>
  <p class="l-js-5c">有言无由生　　要方便而灭</p>
  <p class="l-js-5c">如人生育子　　不负于祖宗</p>
  <p class="l-js-5c">学仙人遗典　　奉天大祠祀</p>
  <p class="l-js-5c">此三无所负　　则名为解脱</p>
  <p class="l-js-5c">古今之所传　　此三求解脱</p>
  <p class="l-js-5c">若以余方便　　徒劳而无实</p>
  <p class="l-js-5c">汝欲求解脱　　唯习上方便</p>
  <p class="l-js-5c">父王忧悲息　　解脱道得申</p>
  <p class="l-js-5c">舍家游山林　　还归亦非过</p>
  <p class="l-js-5c">昔奄婆梨王　　久处苦行林</p>
  <p class="l-js-5c">舍徒众眷属　　还家居王位</p>
  <p class="l-js-5c">国王子罗摩　　去国处山林</p>
  <p class="l-js-5c">闻国风俗离　　还归维正化</p>
  <p class="l-js-5c">娑楼婆国王　　名曰头楼摩</p>
  <p class="l-js-5c">父子游山林　　终亦俱还国</p>
  <p class="l-js-5c">婆私昼牟尼　　及与安低叠</p>
  <p class="l-js-5c">山林修梵行　　父亦归本国</p>
  <p class="l-js-5c">如是等先胜　　正法善名称</p>
  <p class="l-js-5c">悉还王领国　　如灯照世间</p>
  <p class="l-js-5c">是故舍山林　　正法化非过</p>
  <p class="l-js-5c">太子闻大臣　　爱语饶益说</p>
  <p class="l-js-5c">以常理不乱　　无碍而庠序</p>
  <p class="l-js-5c">固志安隐说　　而答于大臣</p>
  <p class="l-js-5c">有无等犹豫　　二心疑惑增</p>
  <p class="l-js-5c">而作有无说　　我不决定取</p>
  <p class="l-js-5c">净智修苦行　　决定我自知</p>
  <p class="l-js-5c">世间犹豫论　　展转相传习</p>
  <p class="l-js-5c">无有真实义　　此则我不安</p>
  <p class="l-js-5c">明人别真伪　　信岂由他生</p>
  <p class="l-js-5c">犹如生盲人　　以盲人为导</p>
  <p class="l-js-5c">于夜大闇中　　当复何所从</p>
  <p class="l-js-5c">于净不净法　　世间生疑惑</p>
  <p class="l-js-5c">设不见真实　　应行清净道</p>
  <p class="l-js-5c">宁苦行净法　　非乐行不净</p>
  <p class="l-js-5c">观彼相承说　　无一决定相</p>
  <p class="l-js-5c">真言虚心受　　永离诸过患</p>
  <p class="l-js-5c">语过虚伪说　　智者所不言</p>
  <p class="l-js-5c">如说罗摩等　　舍家修梵行</p>
  <p class="l-js-5c">终归还本国　　服习五欲者</p>
  <p class="l-js-5c">此等为陋行　　智者所不依</p>
  <p class="l-js-5c">我今当为汝　　略说其要义</p>
  <p class="l-js-5c">日月坠于地　　须弥雪山转</p>
  <p class="l-js-5c">我身终不易　　退入于非处</p>
  <p class="l-js-5c">宁身投盛火　　不以义不毕</p>
  <p class="l-js-5c">还归于本国　　入于五欲火</p>
  <p class="l-js-5c">表斯要誓已　　除起而长辞</p>
  <p class="l-js-5c">太子辩锋炎　　犹如盛日光</p>
  <p class="l-js-5c">王师及大臣　　言论莫能胜</p>
  <p class="l-js-5c">相谓计已尽　　唯当辞退还</p>
  <p class="l-js-5c">深敬叹太子　　不敢强逼留</p>
  <p class="l-js-5c">敬奉王命故　　不敢速疾还</p>
  <p class="l-js-5c">徘徊于中路　　行迈顾迟迟</p>
  <p class="l-js-5c">选择黠慧人　　审谛机悟士</p>
  <p class="l-js-5c">隐身密伺候　　然后舍而还</p>
</body></html>