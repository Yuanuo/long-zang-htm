<!DOCTYPE html>
<html>
<head>
  <meta charset="utf-8"/>
  <meta name="author" content="法救/古印度"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>法集要颂经卷第四</title>
</head>
<body>
  <h1 class="head">法集要颂经卷第四</h1>
  <h2>乐品第三十</h2>
  <p class="l-js-5c">忍胜则怨贼　　自负则自鄙</p>
  <p class="l-js-5c">息意则快乐　　无胜无负心</p>
  <p class="l-js-5c">若人扰乱彼　　自求安乐世</p>
  <p class="l-js-5c">遂成其怨憎　　终不得解脱</p>
  <p class="l-js-5c">善乐于爱欲　　以杖加群生</p>
  <p class="l-js-5c">于中自求安　　后世不得乐</p>
  <p class="l-js-5c">人欲得欢乐　　杖不加群生</p>
  <p class="l-js-5c">于中自求乐　　后世亦得乐</p>
  <p class="l-js-5c">乐法乐学行　　慎莫行恶法</p>
  <p class="l-js-5c">能善行法者　　今世后世乐</p>
  <p class="l-js-5c">护法行法者　　修法获善报</p>
  <p class="l-js-5c">此应法律教　　行法不趣恶</p>
  <p class="l-js-5c">护法行法者　　如盖覆其形</p>
  <p class="l-js-5c">此应法律教　　行法不趣恶</p>
  <p class="l-js-5c">恶行入地狱　　所生堕恶道</p>
  <p class="l-js-5c">非法自陷溺　　如手把蚖蛇</p>
  <p class="l-js-5c">不以法非法　　二事俱同报</p>
  <p class="l-js-5c">非法入地狱　　正法生于天</p>
  <p class="l-js-5c">施与战同处　　此德智不誉</p>
  <p class="l-js-5c">施时亦战时　　此事二俱等</p>
  <p class="l-js-5c">人遭百千变　　等除憍慢怨</p>
  <p class="l-js-5c">时施清净心　　健夫最为胜</p>
  <p class="l-js-5c">忍少得胜多　　戒胜懈怠多</p>
  <p class="l-js-5c">有信慧施者　　后身受善报</p>
  <p class="l-js-5c">快乐施福报　　所愿皆全成</p>
  <p class="l-js-5c">速得第一灭　　渐入无为际</p>
  <p class="l-js-5c">若彼求方便　　贤圣智慧施</p>
  <p class="l-js-5c">尽其苦原本　　当知获大报</p>
  <p class="l-js-5c">爱法善安隐　　心意洁清净</p>
  <p class="l-js-5c">贤圣所说法　　智者所娱乐</p>
  <p class="l-js-5c">若人心乐禅　　亦复乐不起</p>
  <p class="l-js-5c">亦乐四意止　　并及七觉意</p>
  <p class="l-js-5c">及彼四神足　　贤圣八品道</p>
  <p class="l-js-5c">善乐于抟食　　善乐摄法服</p>
  <p class="l-js-5c">善乐于经行　　乐处于山薮</p>
  <p class="l-js-5c">已逮安乐处　　现法而无为</p>
  <p class="l-js-5c">已越诸恐惧　　超世诸染著</p>
  <p class="l-js-5c">善乐于念持　　善观于诸法</p>
  <p class="l-js-5c">善哉世无害　　养育众生类</p>
  <p class="l-js-5c">世无欲爱乐　　越诸染著意</p>
  <p class="l-js-5c">能灭己憍慢　　此名第一乐</p>
  <p class="l-js-5c">耆年持戒乐　　有信成就乐</p>
  <p class="l-js-5c">分别义趣乐　　不造众恶业</p>
  <p class="l-js-5c">世有父母乐　　众集和亦乐</p>
  <p class="l-js-5c">世有沙门乐　　静志乐亦然</p>
  <p class="l-js-5c">诸佛出兴乐　　说法堪受乐</p>
  <p class="l-js-5c">众僧和合乐　　和则常有安</p>
  <p class="l-js-5c">持戒完具乐　　多闻广知乐</p>
  <p class="l-js-5c">睹见真人乐　　解脱行迹乐</p>
  <p class="l-js-5c">德水清凉乐　　法财自集快</p>
  <p class="l-js-5c">得智明慧快　　灭慢无邪快</p>
  <p class="l-js-5c">得睹诸贤乐　　同会亦复乐</p>
  <p class="l-js-5c">不与愚从事　　毕固永已乐</p>
  <p class="l-js-5c">不与愚从事　　经历无数日</p>
  <p class="l-js-5c">与愚同居难　　如与怨憎会</p>
  <p class="l-js-5c">与智同处易　　如共亲亲会</p>
  <p class="l-js-5c">人智甚难遇　　终不虚托生</p>
  <p class="l-js-5c">设当托生处　　彼家必蒙庆</p>
  <p class="l-js-5c">一切得安隐　　梵志取灭度</p>
  <p class="l-js-5c">不为欲所染　　尽脱于诸处</p>
  <p class="l-js-5c">尽断不祥结　　降伏内烦恼</p>
  <p class="l-js-5c">永息得睡眠　　心识得清彻</p>
  <p class="l-js-5c">慎莫著于乐　　当就护来行</p>
  <p class="l-js-5c">当念舍于世　　观于快乐事</p>
  <p class="l-js-5c">如世欲欢乐　　及彼天上乐</p>
  <p class="l-js-5c">此名为爱极　　十六未获一</p>
  <p class="l-js-5c">欲舍于重担　　更不造重业</p>
  <p class="l-js-5c">重担世之苦　　能舍最快乐</p>
  <p class="l-js-5c">尽断诸爱欲　　及灭一切行</p>
  <p class="l-js-5c">并灭五蕴本　　更不受三有</p>
  <p class="l-js-5c">义聚则有乐　　朋友食福乐</p>
  <p class="l-js-5c">彼灭寂然乐　　展转普及人</p>
  <p class="l-js-5c">苦以乐为本　　犹彼焰火炉</p>
  <p class="l-js-5c">赫焰而炽然　　渐渐而还灭</p>
  <p class="l-js-5c">不知所凑处　　如是等见人</p>
  <p class="l-js-5c">免于爱欲泥　　去亦无处所</p>
  <p class="l-js-5c">以获无动乐　　中间无有恚</p>
  <p class="l-js-5c">有变易不停　　除忧无有愁</p>
  <p class="l-js-5c">寂然观世有　　有乐无有恼</p>
  <p class="l-js-5c">正法而多闻　　设见有所损</p>
  <p class="l-js-5c">人人贪于色　　无结世善寿</p>
  <p class="l-js-5c">大法知结源　　人当明结瑕</p>
  <p class="l-js-5c">人人心缚著　　亦缚于色本</p>
  <p class="l-js-5c">一切受辱苦　　一切任己乐</p>
  <p class="l-js-5c">胜负自然兴　　竟不有所获</p>
  <p class="l-js-5c">诸欲得乐寿　　能忍彼轻报</p>
  <p class="l-js-5c">忍者忍于人　　不忍处诸有</p>
  <p class="l-js-5c">诸欲得乐寿　　于惑而无惑</p>
  <p class="l-js-5c">惑者惑于人　　我斯无有惑</p>
  <p class="l-js-5c">诸欲得乐寿　　终己无结者</p>
  <p class="l-js-5c">当食于念食　　如彼光音天</p>
  <p class="l-js-5c">恒以念为食　　意身无所烧</p>
  <p class="l-js-5c">众生见苦乐　　圣法无损坏</p>
  <p class="l-js-5c">虽值触乐迹　　无迹焉有触</p>
  <p class="l-js-5c">如苾刍在定　　不著一切垢</p>
  <p class="l-js-5c">众生遭苦乐　　而不能觉知</p>
  <p class="l-js-5c">如来与多闻　　己身广善友</p>
  <p class="l-js-5c">圆寂观罪障　　相应乐第十</p>
  <h2>护心品第三十一</h2>
  <p class="l-js-5c">心轻难调伏　　为欲所居怀</p>
  <p class="l-js-5c">降心则为善　　以降便轻安</p>
  <p class="l-js-5c">如鱼在旱地　　以离于深渊</p>
  <p class="l-js-5c">心识极惶惧　　魔众而奔驰</p>
  <p class="l-js-5c">心走非一处　　犹如日光明</p>
  <p class="l-js-5c">智者所能制　　如钩止恶象</p>
  <p class="l-js-5c">今我论此心　　无坚不可见</p>
  <p class="l-js-5c">我今欲训诲　　慎莫生瑕隙</p>
  <p class="l-js-5c">汝心莫游行　　恣意而放逸</p>
  <p class="l-js-5c">我今还摄汝　　如御暴逸象</p>
  <p class="l-js-5c">生死无有量　　往来无端绪</p>
  <p class="l-js-5c">求于屋舍者　　数数受胞胎</p>
  <p class="l-js-5c">以观此居屋　　更不造诸舍</p>
  <p class="l-js-5c">梁栈看已坏　　台阁则摧折</p>
  <p class="l-js-5c">心已离诸行　　中间是己心</p>
  <p class="l-js-5c">心多为轻躁　　难持难调护</p>
  <p class="l-js-5c">智者能自正　　如匠搦箭直</p>
  <p class="l-js-5c">有恚则知恚　　有恚知有恚</p>
  <p class="l-js-5c">是意皆自造　　非干父母为</p>
  <p class="l-js-5c">除邪就正定　　为福勿回复</p>
  <p class="l-js-5c">盖屋若不密　　天雨则常漏</p>
  <p class="l-js-5c">人不思惟行　　恒历淫怒痴</p>
  <p class="l-js-5c">盖屋若不密　　天雨则常漏</p>
  <p class="l-js-5c">人自思惟行　　永无淫怒痴</p>
  <p class="l-js-5c">心为诸法本　　心尊是心使</p>
  <p class="l-js-5c">心若念恶行　　即言即恶行</p>
  <p class="l-js-5c">罪苦自追随　　车轹终于辙</p>
  <p class="l-js-5c">心为诸法本　　心尊是心使</p>
  <p class="l-js-5c">心若念善行　　即言即善行</p>
  <p class="l-js-5c">福庆自追随　　如影随其形</p>
  <p class="l-js-5c">不以不净意　　亦及嗔怒人</p>
  <p class="l-js-5c">欲得知法者　　正等觉所说</p>
  <p class="l-js-5c">诸有除贡高　　心意极清净</p>
  <p class="l-js-5c">能舍伤害怀　　乃得闻正法</p>
  <p class="l-js-5c">心不住止息　　亦不知善法</p>
  <p class="l-js-5c">迷于出世事　　无有正知见</p>
  <p class="l-js-5c">三十六使流　　并及心意漏</p>
  <p class="l-js-5c">数数有邪见　　依于欲想结</p>
  <p class="l-js-5c">舍意放其根　　人随意回转</p>
  <p class="l-js-5c">为少灭名称　　如鸟舍空林</p>
  <p class="l-js-5c">在静自修学　　慎勿逐欲迹</p>
  <p class="l-js-5c">莫吞热铁丸　　嗥哭受其报</p>
  <p class="l-js-5c">应修而不修　　恃力不精勤</p>
  <p class="l-js-5c">自陷人形卑　　懈怠不解慧</p>
  <p class="l-js-5c">乱观及正观　　皆由意所生</p>
  <p class="l-js-5c">能觉知心观　　愚心数数乱</p>
  <p class="l-js-5c">智者如是观　　念者专为行</p>
  <p class="l-js-5c">咄嗟意无著　　惟佛能灭此</p>
  <p class="l-js-5c">观身如空瓶　　安心如丘城</p>
  <p class="l-js-5c">以慧与魔战　　守胜勿复失</p>
  <p class="l-js-5c">观身如聚沫　　如阳焰野马</p>
  <p class="l-js-5c">以慧与魔战　　守胜勿复失</p>
  <p class="l-js-5c">心念七觉意　　等意不差违</p>
  <p class="l-js-5c">当舍愚惑意　　乐于不起忍</p>
  <p class="l-js-5c">尽漏无有漏　　于世取灭度</p>
  <p class="l-js-5c">当自护其意　　若牦牛护尾</p>
  <p class="l-js-5c">有施于一切　　终不离其乐</p>
  <p class="l-js-5c">一龙出众龙　　龙中六牙者</p>
  <p class="l-js-5c">心心自平等　　独乐于旷野</p>
  <p class="l-js-5c">不以能害心　　尽为一切人</p>
  <p class="l-js-5c">慈心为众生　　彼无有怨恨</p>
  <p class="l-js-5c">慈心为一人　　便护诸善本</p>
  <p class="l-js-5c">尽当为一切　　贤圣福称上</p>
  <p class="l-js-5c">普慈于一切　　愍念众生类</p>
  <p class="l-js-5c">修行于慈心　　后受无极乐</p>
  <p class="l-js-5c">若以踊跃意　　欢喜不懈怠</p>
  <p class="l-js-5c">修于诸善法　　获致安隐处</p>
  <p class="l-js-5c">自则致欢喜　　身口意相应</p>
  <p class="l-js-5c">以得等解脱　　苾刍息意快</p>
  <p class="l-js-5c">一切诸结尽　　无复有尘劳</p>
  <p class="l-js-5c">正使五音乐　　不能悦人意</p>
  <p class="l-js-5c">不如一正心　　向于平等法</p>
  <p class="l-js-5c">最胜得善眼　　亦不计有我</p>
  <p class="l-js-5c">诸有心乐禅　　不乐于欲意</p>
  <p class="l-js-5c">最胜踊跃意　　亦不见有我</p>
  <p class="l-js-5c">诸有心乐禅　　不乐于欲意</p>
  <p class="l-js-5c">诸结永已尽　　如山不可动</p>
  <p class="l-js-5c">于染无所染　　于恚不起恚</p>
  <p class="l-js-5c">诸有如此心　　焉知苦踪迹</p>
  <p class="l-js-5c">无害无所染　　具足于戒律</p>
  <p class="l-js-5c">于食知止足　　及诸床卧具</p>
  <p class="l-js-5c">修意求方便　　是谓诸佛教</p>
  <p class="l-js-5c">行人观心相　　分别念待意</p>
  <p class="l-js-5c">以得入禅定　　便获喜安乐</p>
  <p class="l-js-5c">护意自庄严　　嫉彼而营己</p>
  <p class="l-js-5c">遭忧不患苦　　智者审谛住</p>
  <p class="l-js-5c">人不守护心　　为邪见所害</p>
  <p class="l-js-5c">兼怀掉戏意　　斯等就死径</p>
  <p class="l-js-5c">是故当护心　　等修清净行</p>
  <p class="l-js-5c">正见恒在前　　分别起灭法</p>
  <p class="l-js-5c">苾刍降睡眠　　尽苦更不造</p>
  <p class="l-js-5c">降心复于乐　　护心勿复调</p>
  <p class="l-js-5c">有情心所误　　尽受地狱苦</p>
  <p class="l-js-5c">降心则致乐　　护心勿复调</p>
  <p class="l-js-5c">护心勿复调　　心为众妙门</p>
  <p class="l-js-5c">护而不漏失　　便在圆寂道</p>
  <h2>苾刍品第三十二</h2>
  <p class="l-js-5c">苾刍若乞食　　以得勿积聚</p>
  <p class="l-js-5c">天人所叹誉　　生净无瑕秽</p>
  <p class="l-js-5c">苾刍为慈愍　　爱敬于佛教</p>
  <p class="l-js-5c">深入妙止观　　灭秽行乃安</p>
  <p class="l-js-5c">苾刍诸爱尽　　舍爱去贡高</p>
  <p class="l-js-5c">无我去吾我　　此义孰不亲</p>
  <p class="l-js-5c">当知是法行　　身之出要径</p>
  <p class="l-js-5c">如象御强敌　　苾刍恒习行</p>
  <p class="l-js-5c">人不寿劫尽　　内与自心诤</p>
  <p class="l-js-5c">护身念道谛　　苾刍惟净安</p>
  <p class="l-js-5c">念亲同朋友　　正命无杂糅</p>
  <p class="l-js-5c">施知应所施　　亦合威仪具</p>
  <p class="l-js-5c">苾刍备众行　　乃能尽苦际</p>
  <p class="l-js-5c">乐法意欲法　　思惟安隐法</p>
  <p class="l-js-5c">苾刍依法行　　正而勿废忘</p>
  <p class="l-js-5c">当学入空定　　苾刍常安静</p>
  <p class="l-js-5c">爱乐非人处　　观察平等法</p>
  <p class="l-js-5c">当制于五蕴　　服意如水流</p>
  <p class="l-js-5c">清净恒和悦　　为饮甘露味</p>
  <p class="l-js-5c">如彼极峻山　　不为风所动</p>
  <p class="l-js-5c">苾刍尽愚痴　　所在不倾动</p>
  <p class="l-js-5c">一切诸名色　　非有莫生惑</p>
  <p class="l-js-5c">不近则不爱　　乃名真苾刍</p>
  <p class="l-js-5c">苾刍非剃发　　慢诞无戒律</p>
  <p class="l-js-5c">舍贪思惟道　　乃应真苾刍</p>
  <p class="l-js-5c">息心非剃发　　放逸无志信</p>
  <p class="l-js-5c">能灭众苦恼　　为胜大沙门</p>
  <p class="l-js-5c">苾刍得慈定　　承受诸佛教</p>
  <p class="l-js-5c">极得灭尽迹　　无亲慎莫睹</p>
  <p class="l-js-5c">心喜极欢悦　　加以受念者</p>
  <p class="l-js-5c">苾刍多熙怡　　尽空无根源</p>
  <p class="l-js-5c">息身而息意　　摄口亦乃善</p>
  <p class="l-js-5c">舍世为苾刍　　度苦无有碍</p>
  <p class="l-js-5c">无禅则无智　　无智则无禅</p>
  <p class="l-js-5c">道从禅智生　　得近圆寂路</p>
  <p class="l-js-5c">禅行无放逸　　莫为欲乱心</p>
  <p class="l-js-5c">无吞洋铜汁　　自恼燋形躯</p>
  <p class="l-js-5c">能自护身口　　护意无有恶</p>
  <p class="l-js-5c">后获禁戒法　　故号为苾刍</p>
  <p class="l-js-5c">诸有修善法　　七觉意为本</p>
  <p class="l-js-5c">此名为妙法　　故名定苾刍</p>
  <p class="l-js-5c">如今现所说　　自知苦尽源</p>
  <p class="l-js-5c">此名为善本　　是无漏苾刍</p>
  <p class="l-js-5c">不以持戒力　　及以多闻义</p>
  <p class="l-js-5c">正使得定意　　不著于文饰</p>
  <p class="l-js-5c">苾刍有所倚　　尽于无漏行</p>
  <p class="l-js-5c">当观正觉乐　　勿近于凡夫</p>
  <p class="l-js-5c">观此现世事　　分别于五蕴</p>
  <p class="l-js-5c">修行勿作恶　　必强自制心</p>
  <p class="l-js-5c">舍家而得解　　意犹复染著</p>
  <p class="l-js-5c">习行懈缓者　　劳意勿除之</p>
  <p class="l-js-5c">非净则梵行　　焉致大财宝</p>
  <p class="l-js-5c">心得永休息　　苾刍摄意行</p>
  <p class="l-js-5c">以尽老病死　　便脱魔罗缚</p>
  <p class="l-js-5c">心已得永寂　　苾刍摄意行</p>
  <p class="l-js-5c">以尽老病死　　更不复受有</p>
  <p class="l-js-5c">以断于爱相　　苾刍摄意行</p>
  <p class="l-js-5c">以尽老病死　　更不复受有</p>
  <p class="l-js-5c">无有结使心　　苾刍摄意行</p>
  <p class="l-js-5c">以尽老病死　　更不复受有</p>
  <p class="l-js-5c">不能断有根　　苾刍摄意行</p>
  <p class="l-js-5c">以尽老病死　　更不复受有</p>
  <p class="l-js-5c">能断三毒根　　苾刍摄意行</p>
  <p class="l-js-5c">以尽老病死　　更不复受有</p>
  <p class="l-js-5c">以脱于魔界　　以胜丛林刺</p>
  <p class="l-js-5c">及除骂詈者　　犹凭妙高山</p>
  <p class="l-js-5c">苾刍不受苦　　不念今后世</p>
  <p class="l-js-5c">观世如幻梦　　苾刍胜彼此</p>
  <p class="l-js-5c">如蛇脱故皮　　能断爱根本</p>
  <p class="l-js-5c">尽竭欲深泉　　苾刍胜彼此</p>
  <p class="l-js-5c">如蛇脱故皮　　能断于五欲</p>
  <p class="l-js-5c">断于欲根本　　苾刍胜彼此</p>
  <p class="l-js-5c">如蛇脱故皮　　能断于五结</p>
  <p class="l-js-5c">拔于爱欲刺　　苾刍胜彼此</p>
  <p class="l-js-5c">如蛇脱故皮　　诸有无家业</p>
  <p class="l-js-5c">又断不善根　　苾刍胜彼此</p>
  <p class="l-js-5c">如蛇脱故皮　　诸有不热恼</p>
  <p class="l-js-5c">又断不善根　　苾刍胜彼此</p>
  <p class="l-js-5c">如蛇脱故皮　　断欲无遗余</p>
  <p class="l-js-5c">如拔不牢固　　苾刍胜彼此</p>
  <p class="l-js-5c">如蛇脱故皮　　爱生如流溢</p>
  <p class="l-js-5c">犹蛇含毒药　　苾刍胜彼此</p>
  <p class="l-js-5c">如蛇脱故皮　　诸有断相观</p>
  <p class="l-js-5c">内不造其心　　苾刍胜彼此</p>
  <p class="l-js-5c">如蛇脱故皮　　贪根若断尽</p>
  <p class="l-js-5c">是名真苾刍　　降伏魔罗军</p>
  <p class="l-js-5c">得尽苦轮回　　嗔根若断尽</p>
  <p class="l-js-5c">是名真苾刍　　解脱诸烦恼</p>
  <p class="l-js-5c">得尽苦轮回　　痴根若断尽</p>
  <p class="l-js-5c">是名真苾刍　　远离于缠缚</p>
  <p class="l-js-5c">得尽苦轮回　　慢根若断尽</p>
  <p class="l-js-5c">是名真苾刍　　能离于爱染</p>
  <p class="l-js-5c">得尽苦轮回　　悭吝若断尽</p>
  <p class="l-js-5c">是名真苾刍　　信乐于正觉</p>
  <p class="l-js-5c">得尽苦轮回　　贪心聚落刺</p>
  <p class="l-js-5c">苾刍应思惟　　若能远离彼</p>
  <p class="l-js-5c">佛说真苾刍　　嗔心聚落刺</p>
  <p class="l-js-5c">苾刍应思惟　　能离于嗔恚</p>
  <p class="l-js-5c">佛说真苾刍　　痴心聚落刺</p>
  <p class="l-js-5c">苾刍应思惟　　若离于愚痴</p>
  <p class="l-js-5c">佛说真苾刍　　慢心聚落刺</p>
  <p class="l-js-5c">苾刍应思惟　　若能离憍慢</p>
  <p class="l-js-5c">佛说真苾刍　　悭吝聚落刺</p>
  <p class="l-js-5c">苾刍应思惟　　若能离悭吝</p>
  <p class="l-js-5c">佛说真苾刍　　调伏贪爱念</p>
  <p class="l-js-5c">如药解蛇毒　　苾刍能破坏</p>
  <p class="l-js-5c">如蛇脱故皮　　调伏嗔恚念</p>
  <p class="l-js-5c">如药解蛇毒　　苾刍能破坏</p>
  <p class="l-js-5c">如蛇脱故皮　　调伏愚痴念</p>
  <p class="l-js-5c">如药解蛇毒　　苾刍能远离</p>
  <p class="l-js-5c">如蛇脱故皮　　调伏憍慢念</p>
  <p class="l-js-5c">如药解蛇毒　　苾刍能远离</p>
  <p class="l-js-5c">如蛇脱故皮　　调伏悭吝念</p>
  <p class="l-js-5c">如药解蛇毒　　苾刍能远离</p>
  <p class="l-js-5c">如蛇脱故皮　　贪欲彼若发</p>
  <p class="l-js-5c">断截如芦苇　　烦恼如海深</p>
  <p class="l-js-5c">苾刍应精进　　嗔恚彼若发</p>
  <p class="l-js-5c">断截如芦苇　　烦恼深如海</p>
  <p class="l-js-5c">苾刍应精进　　愚痴彼若发</p>
  <p class="l-js-5c">断截如芦苇　　烦恼如海深</p>
  <p class="l-js-5c">苾刍应精进　　憍慢彼若发</p>
  <p class="l-js-5c">断截如芦苇　　烦恼深如海</p>
  <p class="l-js-5c">苾刍应精进　　悭吝彼若发</p>
  <p class="l-js-5c">断截如芦苇　　烦恼如海深</p>
  <p class="l-js-5c">苾刍应精进　　持戒谓苾刍</p>
  <p class="l-js-5c">有空乃行禅　　行空究其源</p>
  <p class="l-js-5c">无为最为乐　　苾刍忍所忧</p>
  <p class="l-js-5c">分别床卧具　　当习无放逸</p>
  <p>断有爱无余</p>
  <h2>梵志品第三十三</h2>
  <p class="l-js-5c">所谓梵志者　　不但在裸形</p>
  <p class="l-js-5c">居险卧荆棘　　而名为梵志</p>
  <p class="l-js-5c">弃身无依倚　　不诵异法言</p>
  <p class="l-js-5c">恶法而尽除　　是名为梵志</p>
  <p class="l-js-5c">今世行净因　　后世无秽果</p>
  <p class="l-js-5c">无习诸恶法　　是名为梵志</p>
  <p class="l-js-5c">若倚于爱欲　　心无所贪著</p>
  <p class="l-js-5c">已舍已得正　　是名灭终苦</p>
  <p class="l-js-5c">诸有无所倚　　恒习于正见</p>
  <p class="l-js-5c">常念尽有漏　　是名为梵志</p>
  <p class="l-js-5c">愚者受猥发　　并及床卧具</p>
  <p class="l-js-5c">内怀贪著意　　文饰外何求</p>
  <p class="l-js-5c">被服弊恶衣　　躬禀善法行</p>
  <p class="l-js-5c">闲居自思惟　　是名为梵志</p>
  <p class="l-js-5c">见凡愚往来　　堕堑受苦恼</p>
  <p class="l-js-5c">欲独度彼岸　　不好他言说</p>
  <p class="l-js-5c">惟灭恶不起　　是名为梵志</p>
  <p class="l-js-5c">截流而已渡　　无欲如梵天</p>
  <p class="l-js-5c">智行以尽漏　　是名为梵志</p>
  <p class="l-js-5c">不以水清净　　多有人沐浴</p>
  <p class="l-js-5c">能除弊恶法　　是名为梵志</p>
  <p class="l-js-5c">非剃为沙门　　称吉为梵行</p>
  <p class="l-js-5c">若能灭众恶　　是则为道人</p>
  <p class="l-js-5c">彼以不二行　　清净无瑕秽</p>
  <p class="l-js-5c">诸欲断缚著　　是名为梵志</p>
  <p class="l-js-5c">出家为梵行　　入正为沙门</p>
  <p class="l-js-5c">弃舍众秽行　　是则名舍家</p>
  <p class="l-js-5c">人无幻惑意　　无慢无疑惑</p>
  <p class="l-js-5c">无贪无我想　　是名为梵志</p>
  <p class="l-js-5c">我不说梵志　　托父母生者</p>
  <p class="l-js-5c">彼多众瑕秽　　灭则为梵志</p>
  <p class="l-js-5c">身口及与意　　清净无过失</p>
  <p class="l-js-5c">能摄三种行　　是名为梵志</p>
  <p class="l-js-5c">见骂见相击　　默受不生怒</p>
  <p class="l-js-5c">有大忍辱力　　是名为梵志</p>
  <p class="l-js-5c">若见相侵欺　　但念守戒行</p>
  <p class="l-js-5c">端身自调伏　　是名为梵志</p>
  <p class="l-js-5c">世所称善恶　　修短及巨细</p>
  <p class="l-js-5c">无取若无与　　是名为梵志</p>
  <p class="l-js-5c">身为善行本　　口意应无犯</p>
  <p class="l-js-5c">能辨三妙处　　是名为梵志</p>
  <p class="l-js-5c">来不作欢悦　　去亦无忧愁</p>
  <p class="l-js-5c">于聚应远聚　　是名为梵志</p>
  <p class="l-js-5c">以断于恩爱　　离家无爱欲</p>
  <p class="l-js-5c">爱欲若已尽　　是名为梵志</p>
  <p class="l-js-5c">适彼则无彼　　彼彼适亦无</p>
  <p class="l-js-5c">舍离于贪欲　　是名为梵志</p>
  <p class="l-js-5c">适彼则无彼　　彼彼适则虚</p>
  <p class="l-js-5c">不染三恶处　　是名为梵志</p>
  <p class="l-js-5c">能舍于家业　　拔于爱欲本</p>
  <p class="l-js-5c">无贪能知足　　是名为梵志</p>
  <p class="l-js-5c">如今尽所知　　究其苦源际</p>
  <p class="l-js-5c">无复欲爱心　　是名为梵志</p>
  <p class="l-js-5c">于罪并与福　　两行应永除</p>
  <p class="l-js-5c">无忧无有尘　　是名为梵志</p>
  <p class="l-js-5c">于罪并与福　　两行应永除</p>
  <p class="l-js-5c">三处无染著　　是名为梵志</p>
  <p class="l-js-5c">犹如众华叶　　以针贯芥子</p>
  <p class="l-js-5c">不为欲所染　　是名为梵志</p>
  <p class="l-js-5c">心喜无尘垢　　如月盛圆满</p>
  <p class="l-js-5c">谤毁以尽除　　是名为梵志</p>
  <p class="l-js-5c">如月清明朗　　悬处于虚空</p>
  <p class="l-js-5c">不染于爱欲　　是名为梵志</p>
  <p class="l-js-5c">避诤而不诤　　犯而不愠怒</p>
  <p class="l-js-5c">恶来以善待　　是名为梵志</p>
  <p class="l-js-5c">深解微妙慧　　辩道不正道</p>
  <p class="l-js-5c">体解无上义　　是名为梵志</p>
  <p class="l-js-5c">诸在世间人　　乞索而自济</p>
  <p class="l-js-5c">无我若无著　　不失梵志行</p>
  <p class="l-js-5c">说智无涯际　　是名为梵志</p>
  <p class="l-js-5c">若能弃欲爱　　去家舍诸受</p>
  <p class="l-js-5c">以断于欲漏　　是名为梵志</p>
  <p class="l-js-5c">慈愍于有情　　使不生恐惧</p>
  <p class="l-js-5c">不害有益善　　是名为梵志</p>
  <p class="l-js-5c">避怨则无怨　　无所于伤损</p>
  <p class="l-js-5c">志其邪僻见　　是名为梵志</p>
  <p class="l-js-5c">于前及于后　　及中则无有</p>
  <p class="l-js-5c">无操无舍行　　是名为梵志</p>
  <p class="l-js-5c">去其淫怒痴　　憍慢诸恶行</p>
  <p class="l-js-5c">针贯于芥子　　是名为梵志</p>
  <p class="l-js-5c">城以堑为固　　来往受其苦</p>
  <p class="l-js-5c">欲适度彼岸　　不宜受他语</p>
  <p class="l-js-5c">惟能灭不起　　是名为梵志</p>
  <p class="l-js-5c">人能断爱欲　　今世及后世</p>
  <p class="l-js-5c">有爱应已尽　　是名为梵志</p>
  <p class="l-js-5c">有情无希望　　今世及后世</p>
  <p class="l-js-5c">以无所希望　　是名为梵志</p>
  <p class="l-js-5c">自己识不知　　天人彦达嚩</p>
  <p class="l-js-5c">能知无量观　　是名为梵志</p>
  <p class="l-js-5c">归命人中尊　　归命人中上</p>
  <p class="l-js-5c">不审今世尊　　为因何等禅</p>
  <p class="l-js-5c">惟愿天中天　　敷演其教戒</p>
  <p class="l-js-5c">自识于宿命　　得见天人道</p>
  <p class="l-js-5c">知生尽苦原　　智心永寂灭</p>
  <p class="l-js-5c">自知心解脱　　脱欲无所著</p>
  <p class="l-js-5c">三明已成就　　是名为梵志</p>
  <p class="l-js-5c">自识于宿命　　知有情因缘</p>
  <p class="l-js-5c">如来觉无著　　是名为梵志</p>
  <p class="l-js-5c">尽断一切结　　亦不有热恼</p>
  <p class="l-js-5c">如来觉无著　　是名为梵志</p>
  <p class="l-js-5c">仙人龙中上　　大仙最为尊</p>
  <p class="l-js-5c">无数佛沐浴　　是名为梵志</p>
  <p class="l-js-5c">所有烦恼尽　　度流而无漏</p>
  <p class="l-js-5c">从此越彼岸　　是名为梵志</p>
  <p class="l-js-5c">苾刍塳间衣　　观于欲非真</p>
  <p class="l-js-5c">坐树空闲处　　是名为梵志</p>
  <p class="l-js-5c">人若无识知　　无语无言说</p>
  <p class="l-js-5c">体冷无温暖　　是名为梵志</p>
  <p class="l-js-5c">弃缘舍居家　　出家无所畏</p>
  <p class="l-js-5c">能服甘露味　　是名为梵志</p>
  <p class="l-js-5c">断绝于世事　　口无粗犷言</p>
  <p class="l-js-5c">八正道审谛　　是名为梵志</p>
  <p class="l-js-5c">远逝独游行　　隐藏无形影</p>
  <p class="l-js-5c">难降能自调　　是名为梵志</p>
  <p class="l-js-5c">无形不可见　　此亦不可见</p>
  <p class="l-js-5c">解知此句者　　念则有所由</p>
  <p class="l-js-5c">觉知结使尽　　是名为梵志</p>
  <p class="l-js-5c">能断生死河　　能忍超度世</p>
  <p class="l-js-5c">自觉出苦堑　　是名为梵志</p>
  <p class="l-js-5c">当求截流度　　梵志无有欲</p>
  <p class="l-js-5c">内自观诸情　　是名为梵志</p>
  <p class="l-js-5c">能知如是者　　乃名为梵志</p>
  <p class="l-js-5c">学先去其母　　率君及二臣</p>
  <p class="l-js-5c">尽胜诸境界　　是名为梵志</p>
  <p class="l-js-5c">诸有知深法　　不问老以少</p>
  <p class="l-js-5c">审谛守戒信　　犹祀火梵志</p>
  <p class="l-js-5c">于己法在外　　梵志为最上</p>
  <p class="l-js-5c">一切诸有漏　　皆尽皆无余</p>
  <p class="l-js-5c">或复观于法　　皆尽皆无余</p>
  <p class="l-js-5c">或复观合会　　皆尽皆无余</p>
  <p class="l-js-5c">或复观因缘　　皆尽皆无余</p>
  <p class="l-js-5c">犹如内法本　　梵志为在表</p>
  <p class="l-js-5c">若使共床褥　　如彼薄俱罗</p>
  <p class="l-js-5c">犹如内法本　　梵志为在表</p>
  <p class="l-js-5c">知生知老病　　转知于死径</p>
  <p class="l-js-5c">日照照于昼　　月照照于夜</p>
  <p class="l-js-5c">甲兵照于军　　禅照于道人</p>
  <p class="l-js-5c">佛出照天下　　能照一切冥</p>
  <p class="l-js-5c">梵志无有是　　有忧无忧念</p>
  <p class="l-js-5c">如如意所转　　彼彼灭狐疑</p>
  <p class="l-js-5c">出生诸深法　　梵志习入禅</p>
  <p class="l-js-5c">能解狐疑网　　身知其苦痛</p>
  <p class="l-js-5c">出生诸深法　　梵志习入禅</p>
  <p class="l-js-5c">遍照一切世　　犹日在虚空</p>
  <p class="l-js-5c">出生诸深法　　梵志习入禅</p>
  <p class="l-js-5c">能御魔罗敌　　如佛脱众垢</p>
  <p class="l-js-5c">护心及苾刍　　梵志品在末</p>
  <p class="l-js-5c">依次品而说　　具足三十二</p>
  <p>圣尊者法救集诸佛法颂偈竟。</p>
</body></html>