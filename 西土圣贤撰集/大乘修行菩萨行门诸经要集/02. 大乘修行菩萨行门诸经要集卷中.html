<!DOCTYPE html>
<html>
<head>
  <meta charset="utf-8"/>
  <meta name="author" content="智严/唐"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>大乘修行菩萨行门诸经要集卷中</title>
</head>
<body>
  <h1 class="head">大乘修行菩萨行门诸经要集卷中</h1>
  <h2>第十二</h2>
  <p>出海慧菩萨所说经(显说八条行)</p>
  <p>解菩萨犯戒而能成就六波罗蜜　解般若波罗蜜深义挍量声闻轻重　解初发菩提心宝忍辱邪魔不退菩提　解身口意三业成就六波罗蜜　解成就观行六波罗蜜念门　解八种功德与烦恼和杂喻　解四种善行门　解菩萨行门有十二种魔障钩。</p>
  <p>尔时有一天子。白文殊师利童子言。文殊师利。颇有初修行菩萨。心怀悭吝。而能成就檀波罗蜜不。文殊师利言。有是行人。天子白言。以何义故而有是人。文殊师利言。若修行菩萨成熟众生。不舍菩提故。以不舍故。则是悭吝以施成熟众生心故。则能成就檀波罗蜜。</p>
  <p>复次天子白文殊师利言。颇有修行菩萨。若当犯戒而得成就尸罗波罗蜜不。文殊师利言。有是行人。天子白言以何义故而有是人。文殊师利言。修行菩萨摄护成熟诸众生故。若不具戒而得成就尸罗波罗蜜。</p>
  <p>复次天子白文殊师利言。颇有修行菩萨。舍于忍辱而得成就羼提波罗蜜不。文殊师利答言。有是行人。天子白言。以何义故而有是人。文殊师利言。若修行菩萨舍外道行。专习无上菩提法忍。而得成就羼提波罗蜜。</p>
  <p>复次天子白文殊师利言。颇有修行菩萨。贡高我慢而得成就精进波罗蜜不。文殊师利言。有是行人。天子白言。以何义故而有是人。文殊师利言。若修行菩萨。不乐辟支阿罗汉果故。然为显扬萨婆若智故。乐于大乘。而无怠心。积集善念无上菩提。而得成就毗梨耶波罗蜜。</p>
  <p>复次天子白文殊师利言。颇有修行菩萨。以散乱心。而得成就禅波罗蜜不。文殊师利言。有是行人。天子白言。以何义故而有是人。文殊师利言。若修行菩萨乃至睡眠。不乐辟支阿罗汉果。专求无上菩提。而得成就禅波罗蜜。</p>
  <p>复次天子白文殊师利言。颇有修行菩萨。愚痴无智。而得成就般若波罗蜜不。文殊师利言。有是行人天子白言。以何义故而有是人。文殊师利言。若修行菩萨。智慧狭劣。见于世俗厌魅咒诅起尸扰动惊乱他心。而菩萨无有方便救护之智。然为菩提心故。摄念佛地。而得成就般若波罗蜜。</p>
  <p>尔时如来叹文殊师利菩萨言。善哉善哉。文殊师利。诚如所说汝能分别。初修行菩萨应作不作修习行业真实不虚。所以者何。汝今听我略说般若波罗蜜圆满解脱。文殊师利。譬如有人一日之中忍受饥饿。不尝毒食。修行菩萨亦复如是。宁守悭吝无持戒心嗔恚怠慢不摄念。心不乐声闻缘觉道行。若心爱乐修六波罗蜜行则不应尔。何以故。是中菩萨应当有厄。天子言世尊。修行菩萨不应怖畏烦恼。佛言修行菩萨。实怖烦恼。恐入声闻地位。天子。于意云何。譬如有人志存身命忽被加害。宁当截首宁截身耶天子言。世尊。若欲存命。宁割身肉不截其头。何以故。若存其首。尚得修集功德善踪。以善踪故生于天上。若截其首善踪俱灭。佛告天子言。修行菩萨亦复如是。宁舍威仪戒行不退菩提。宁与烦恼相应。不入声闻断烦恼门。天子言世尊。修行菩萨如是修行行业。世间稀有甚为难信。声闻缘觉精进行业。乃如修行菩萨犯戒。佛言。诚如所说。譬如贫人家常饭食。若转轮王暂少尝之如服毒药。若声闻除灭烦恼坚固精进。类于修行菩萨戒行亦复如是。复次譬如有人勤求生业庄饰一身。其人不堪富饶一国。况余世间。声闻亦尔。除己烦恼心故。虽行精进。不堪饶益阎浮众生。况余世间。复次譬如大富商主多诸眷属亲侍部从勤心。好施而能饶益无量众生。天子当知。修行菩萨亦复如是。修习慈悲悲心精进。是以饶益一切众生。胜义谛世俗谛。广施众生快乐。</p>
  <p>尔时长老摩诃迦叶。白佛言。世尊。若声闻修道证无为果。修行菩萨乃在有为。以何义故。修行菩萨。能过无为证果之人。佛言。迦叶当知。为汝说喻。智者以喻而速闻解。譬如于四大海满中成酥。而有人取一牛毛。分为百分。以一分毛端。取其一滴酥。迦叶于意云何。彼一分毛端一滴酥量。多彼四大海中酥不。迦叶言。不也世尊。佛言。迦叶于意云何。此二处酥。何者最上最尊最多最贵。迦叶言。若以一毛端酥。类大海酥。过亿百千。是酥实为最上最尊最多最贵。其一滴酥。不可为比。佛言。迦叶。譬如百分毛端所取得酥。若声闻于无为智慧类于佛智亦复如是。修行菩萨。修习有为功德。无为行愿普入佛智。迦叶当知。譬如蚊蚁之属。唯能取得一粒食味。若复有人三月广种田苗。迦叶于意云何。何者数多。迦叶言。三月所种。若至秋收其数无量饶益众生。其一粒食未能利己。况利众生。佛言。迦叶当知。譬如蚊蚁执一粒食。声闻亦尔。若三月广种收获甚多。修行菩萨于六波罗蜜并四摄事功德。亦复如是。若成熟已安立利益无量众生。胜义谛世俗谛普施快乐。乃得成就无上涅槃。佛告迦叶。譬如有琉璃珠百千驮乘般入城邑。复有一颗无价宝珠。置于大海舟船之内。若无障碍到阎浮提。是珠普富阎浮众生。饶益贫苦。迦叶于意云何。彼百千驮琉璃珠所有价直。颇能过此一宝珠不。迦叶言不也世尊。佛言。彼诸琉璃珠无所直故。声闻修入无为解脱。亦复如是。迦叶当知。譬如无价宝珠犹在海船。若无障碍得到阎浮。则能普富一切众生。若修行菩萨。三宝种性相续无断。而能发起无上菩提。喻得宝珠利益无量。尔时佛告海慧菩萨言。云何初发菩提心宝而能忍辱不退菩提。云何菩提心宝而有障碍。海慧当知。若修行菩萨已发菩提心故。逢恶知识或魔波旬。或魔眷属。或事邪魔。或住魔行。被其娆恼劫夺善心。修行菩萨心有疑惑。是等邪魔来恼菩萨。菩萨尔时心无退散。复不离隔无上菩提。亦不断绝众生解脱。以大悲故精进修集。亦不断绝三宝种性。亦不断绝一切佛行。亦不断绝如来三十二相八十种好。次第修行显集功德资粮。显现清净诸佛刹土。护持善法修习学故。乃舍身命成熟众生。不乐染著世间快乐。若修行菩萨。为众生故。大悲忍辱其心坚固。被他轻贱骂辱不可言说。苦楚打棒皆能忍受。众生重担而能荷负。不潜不缩。精勤不退。其心勇猛。至于彼岸。亦不疲倦修持精进起方便心专心坚固。他若恼者自不恼他。有人打骂自不嗔他。大乘义故世间殊别。是心正念筹量善路。为众生故顺三界行。我今勤求逆行。三界众生违顺我故。我应与其相应和合。是等众生嗔心勇猛。我求忍辱心怀随顺。世间众生递相诳惑。我今唯念智慧圆满。若有十方众生来集。各持兵器刀剑枪槊。随我而行各怀是心。此修行菩萨。若行若立若坐若卧。若发菩提心时。若发施心。若发持戒心。若发忍辱心。若发精进心。若发禅定心。若发智慧心。若发习学经典心。若发修持功德心。修行菩萨念此心时。我等则当斩断其首。细截身分大如枣叶。是等众生专怀忿怒志在杀人。尔时修行菩萨专心自念。我今于他无嫌怨心。我以忍辱而无仇恶。以何义故。我今是身从无始三界已来无边数量转易生死。无不经历经于地狱饿鬼畜生。受苦无量。或生人中。五欲贪故而无暂舍。或闻非法随顺他心。以是因缘抂失身命。被解支节百段分张。如是苦时彼此总无所益。今既截我身分断我命根。若能尽未来劫不休。我常不舍无上菩提。以何义故。我今所受割截。支体苦楚难忍。比于地狱苦过此百倍。愿我入于地狱不舍菩提。以大慈悲度众生故。何以故。如来所说少分心量能成大事。今世间众生。恶友甚多善友甚少。当知不应恶友为侣。所以者何。我与众生而无怨恶不生恨心。他有与人我有与他。他唯与人嗔嫉。我唯慈忍与他。我今应现不杀忍力不生嗔力。若能舍身命则速得菩提无碍。于身五欲贪爱所染。命断悉已自除嗔心。若起当舍觉除若能入是法门。当知如是修行菩萨。则能忍受一切众生恼乱。不共众生断绝。常能忍辱三种苦恼。何者为三。所谓一者身恼忍。二者口恼忍。三者意恼忍。</p>
  <p>复次何者恼乱身忍。若被割身而能忍受。唯心世法观念众生被割身者。若修行菩萨智慧方便正割体时观念六波罗蜜。如是观心。舍身命财。施身命故。不吝身故。则能成就檀波罗蜜行。若当被害悲心普遍。虽有楚痛。心无散乱。则能成就持戒波罗蜜行。若被割身分之时。愿度此人忍受无报。则能成就忍辱波罗蜜行。若以坚固精进。不舍菩提心故不厌世间修诸功德。则能成就精进波罗蜜行。若割身分之时。应当摄念。是身犹如草木瓦石影壁。如幻无常无我须臾坏灭。如是观已。则能成就智慧波罗蜜行。海慧当知。若修行菩萨。如是善巧方便。则能圆满六波罗蜜行不退菩提。则是菩萨成就身忍辱行。</p>
  <p>复次何者是修行菩萨口恼忍辱。若修行菩萨被骂不可言说。一切斗诤嗔忿嫌贱打棒邪直不可所言。闻他恶口。不起嗔怨。皆能忍受。则是菩萨成就口忍辱行。</p>
  <p>复次云何修行菩萨恼乱意忍。若修行菩萨。善巧方便智慧相应。被人毁呰骂辱嗔责不可言说。菩萨闻已意能忍辱。则是修行菩萨。成就意忍辱行。</p>
  <p>复次海慧。如何修行菩萨善巧方便智慧圆满。而能成就六波罗蜜观行念门。若修行菩萨。闻他被骂难闻难忍。恶口嗔责不可言说。菩萨应当观念。是人今骂我之人。应是过去悭吝嫉妒。不遇良缘不授习学。不曾供养三宝。今者骂我。我今应当除其烦恼嗔恚怒心。我今可舍怨恶嫉心。无所贪惜。求善知识修学善路。亲侍善人禁慎口过。则能成就檀波罗蜜。</p>
  <p>复次修行菩萨应作是念。是人犯戒不识罪咎。我已受戒不应嗔动。一心念佛观受罪报。则能成就持戒波罗蜜。</p>
  <p>复次修行菩萨应作是念。是人习性多嗔恶故。是以骂我。我今无怨。慈心相向。则能成就忍辱波罗蜜。</p>
  <p>复次修行菩萨应作是念。是人不具善行。是以骂我。我今自当策励身心。一心正念不忘菩提。此等恶人利益我故。结大因缘。未调伏者当令调伏。未念善者令其念善。未息恶者令其息恶。如是心念。则能成就禅波罗蜜。</p>
  <p>复次修行菩萨应作是念。是人自在无智。执见有相我相众生相贪受财相。是以骂我。我今如法自念。是中有谁骂者。是谁与受俱无。既无自他则能除灭一切法相邪行。无怨能忍则得成就般若波罗蜜。</p>
  <p>佛告海慧菩萨。若修行菩萨具智慧故。闻他恶口骂詈毁辱不堪闻说。菩萨乃能安忍受故。行愿圆满成就。波罗蜜定不离大乘。则能成就口恼忍辱。</p>
  <p>尔时海慧菩萨言。何者是修行菩萨被恼意忍。一切魔障。令其菩萨远离菩提。劝生退心。一切外道贪利养故。修习邪行。令其菩萨远离菩提。菩萨已悟正行。心无散乱不离菩提。纵为化现佛身。其心无所退动。复有大力邪魔。诃责菩萨令生邪念。语菩萨言。汝非有力。能集大乘终不成佛。速弃重担舍此精进。菩提难得。如来圣德亦复难求。世间无量难忍苦恼。已入涅槃者现受快乐。汝大丈夫宜亦速入涅槃。海慧当知。修行菩萨正被劝退菩提之时。菩萨不遂他心不舍正念。菩萨作是念言。我定当坐菩提树下。定当摧伏邪魔军众。定当成等正觉转大法轮。于三千大千世界敷演佛法。我已劝请一切众生令成正觉。普愿于我受净法施。若一切诸佛他心贤圣。知我诚心菩提行愿。我今以此菩提心故。于身忍辱不敢诳惑。诸佛贤圣及一切众生乃至自身。如是修行菩萨摄心忍受。不退大乘不断菩提心宝。海慧当知。如是发起菩提心宝。既能发起忍辱波罗蜜。复能不退精进波罗蜜。圆满二行。则是菩萨忍辱意恼。</p>
  <p>尔时海慧菩萨白佛言。世尊。何者是世间相续功德。与烦恼和杂而能成熟。我等众生以何义故。名为相续世间功德与烦恼和杂。佛言。有八种世间相续功德与烦恼和杂。何者为八。所谓一者修行菩萨功德资粮无厌。二者乐受世间生死。三者愿值诸佛如来。四者愿成就众生无惓。五者守护佛法修行习学。六者勤心摄授众生善行。七者深乐佛法不舍菩提。八者系著波罗蜜行而无舍心。海慧当知。世间相续功德和杂烦恼修行如是。而此修行菩萨。恶见烦恼。无所染著。</p>
  <p>尔时海慧菩萨白佛言。是诸功德云何烦恼和杂。佛言。当知所立三界皆因烦恼成就。其修行菩萨以善巧方便功德力故。愿住世间救度众生。恒在三界摄受烦恼。菩萨不为自身动乱深故。以是义故。功德和杂烦恼。</p>
  <p>尔时舍利弗白佛言。世尊。如是无量菩萨行愿。依佛如来不可思议智慧方便。甚希难有。世尊。又见初修行菩萨。如来智故随诸众生。修行无量种种行业。甚难甚难。不可闻说。若修行菩萨如是难行难忍。不惊不惧。其事更难。时舍利弗说是语已。佛告舍利弗言。舍利弗。于意云何。如师子儿闻父哮吼有惊怖耶。舍利弗言。不也世尊。佛言。舍利弗。当知。修行菩萨若闻菩提师子吼声不惊不惧。若闻众生种种异类无量行业。亦不惊不动。舍利弗。如微小火。不惧一切草木丛林。亦不作是念。我无力烧世间草木。修行菩萨亦复如是。以少慧火救诸众生。不惧一切烦恼。亦不作念。我不堪任除灭众生世间烦恼。何以故。若明识一切众生烦恼。而此烦恼则助慧炬。佛告舍利弗。譬如世间一切草木枝叶根茎。各相谓言。劫后七日。一切草木宜共火战各取为胜。尔时此诸草木积聚柴草。高如须弥。有告火言。柴草积集高若须弥。汝火何不集力。必被柴草所胜。火云。我不集众。何以故。草木是我朋友。若草木多我则有力。若草木少我当则灭。舍利弗。修行菩萨亦复如是。以众生无量烦恼故。而能炽然智慧火炬。修行菩萨渐渐力强。若明识烦恼义已。然持烦恼为智慧炬。若修行菩萨。不乐烦恼而有舍弃。便堕声闻缘觉之地。舍利弗。当知若修行菩萨。正念观察一切烦恼。修行菩萨渐则力强。闻是语已不惊不动。当知菩萨善巧方便智慧成就。</p>
  <p>复次修行菩萨有四种相应善行。何者为四。所谓一者精进修习六波罗蜜。二者以大悲心成熟众生。三者坚持功德成就圆满。四者无量劫时守护三界。亦无疲倦。积集一切功德资粮。若修行菩萨能成如是四种功德。则为决定菩萨行业。</p>
  <p>尔时佛告海慧菩萨言。善男子。汝识邪魔波旬央俱赊钩不。海慧菩萨言。世尊。我识知是邪魔障钩。佛言。汝今愿闻邪魔障钩解脱义不。海慧菩萨言。愿乐欲闻。佛言。若有菩萨。闻是义已。则得解脱邪魔障钩。而能摧伏一切魔军。速成阿耨多罗三藐三菩提。尔时海慧菩萨白佛言。我等今者以佛威神。欲说十二种邪魔央俱赊钩。初修行菩萨道故。何者十二。所谓一者若修行菩萨修檀波罗蜜。所爱之物而生吝心。不爱之物方能舍施。若有亲识意乐施与。若非亲识心无舍施。施者受者俱生分别。世尊。此是修行菩萨第一障布施魔钩。</p>
  <p>复次世尊。若修行菩萨。善行精进坚持戒行威仪具足。少分所犯则见闻其罪。身心清净平等习戒。若见精进比丘及婆罗门。而生供养共其习学。若见犯戒则生嗔心嫌恨恶贱。所修行业自赞毁他。世尊。此是修行菩萨第二障持戒魔钩。</p>
  <p>复次世尊。若修行菩萨。身忍口忍。意心不忍。返生嗔恚。若见倚世豪族。则为显扬其德。为其忍受。若见卑下庶类。则生嗔恨而无忍心。虽暂忍定心怀高慢嗔恚无舍。世尊。此是修行菩萨第三障忍辱魔钩。</p>
  <p>复次世尊。若修行菩萨。勤心习学而化众生。令入声闻缘觉乘中。不教大乘。而赞声闻辟支佛地。专习俗谛。舍弃胜义谛法门。掩覆大乘。专修世俗名利。幢幡音乐花香供养尊容以求声誉。不览大乘。不求佛法。世尊。此是修行菩萨第四障精进魔钩。</p>
  <p>复次世尊。若修行菩萨。起四禅定三摩钵低。宴坐寂然成就禅定。而被毁呰成熟众生处。毁呰说佛法处。毁呰众生同居处。毁呰善行有为功德处。不动无为法少分修习不求禅定。返见欲界及无色界乐无色天。以钝心故愿寿长远。若生无想天上。百千般佛成等正觉。是人无由值遇诸佛。不闻佛法不值僧徒。不能成就众生。亦不值受如来妙法。不值积集功德资粮。而无智慧愚痴怠慢。若无想天寿生毕已。下生之处少智尪弱。世尊。此是修行菩萨第五障禅定魔钩。</p>
  <p>复次世尊若修行菩萨。智慧弥广别识习性知因缘起所有不立不行不住。而乃毁呰有为功德。遂失善巧方便智慧。若布施持戒忍辱精进禅定。俱不修习。唯赞般若波罗蜜。自言。般若最胜。于五波罗蜜心生分别。以四摄事不摄众生。心常无相无为将为最妙。是人未熟智故却堕邪路。世尊。此是修行菩萨第六障般若魔钩。</p>
  <p>复次世尊。若修行菩萨。修阿兰若行乐住寂静。独处山林无所乐著。迥无储积不居道俗。少用功智不动安然。亦不习学深义。亦不成熟众生。亦不听闻佛法。亦不挍量趣路。若有讲深义处。亦不往就。听闻。亦不求问深教。亦不寻善知识。以其乐住阿兰若。志存烦恼不动。若不开剥烦恼种子乃至八圣道路。是修行菩萨。虽在独住不利他己。世尊。此是修行菩萨第七障阿兰若魔钩。</p>
  <p>复次世尊。若修行菩萨。说法深邃。美言悦豫威德摄众。若有众生堪与授法。不为授说。若见钝根愚痴不堪教授。则为显示佛法。世尊。此是修行菩萨第八障归依法海魔钩。</p>
  <p>复次世尊。若修行菩萨。习学世间外道疏论。舍弃大乘深义。赞扬外道所说。若见有人明闲外论。乐说听闻称美为德。是时会中有诸天众。心乐听闻大乘法故。来赴道场。既闻所说外道疏论。心生懊恼而还本宫。发如是言。此善男子今已灭法如来善教。如是修行菩萨于法栋梁。何故翻教世间外论。乐戏论故。弃舍大乘。何以故。诸佛如来为甚深法故。成等正觉。不因世俗外道戏论。成就菩提。世尊。是等修行菩萨。学说外道种种言论。而乃覆藏如来佛法。如是之人于佛法化成等正觉专行断灭。世尊。此是修行菩萨第九障覆盖甚深佛法赞扬外道戏论魔钩。</p>
  <p>复次世尊。若修行菩萨。逐恶伴侣为善知识共结朋友。而是恶友专令菩萨弃舍众生不令成熟。亦复不令扶护佛法。教住空寂少功力处。数为教授声闻法行。若有大乘相应深义。不为宣传。若修行菩萨习大乘故。住寂静处欲进菩提。恶友为障令其菩萨攀缘世间。而谓之言。修行菩萨合攀缘世间俗法。若应教习世法。他则令住寂静为现令悟入于他位。不为显示菩萨决定无上行门。世尊。何者是菩萨决定无上行门。有其十种。何者为十。所谓一者依住信根受善知识教故。二者精求妙法如救头然。三者于善法教乐住正念常勤修学。四者正勤精进已作法者其心不舍。五者不乐自乐唯愿成熟众生。六者为求法故不惜身命。七者三十二相八十种好净佛刹土修诸功德资粮无厌。八者总持威德圆满成就。九者一切凡俗世位心无染故修习摩诃般若波罗蜜行。十者过一切声闻缘觉位地善巧方便智慧超进。世尊是为十种决定无上菩萨行业。修行菩萨应当习学。是诸恶友。不为显示善事翻令障道。谓菩萨言。汝若勤苦修行然可成佛。不可怠慢心故得成佛道。汝若八劫乃至十劫不成菩提。更无可求阿耨多罗三藐三菩提。世尊。修行菩萨。苦行精进被他障道。令退入声闻果位。此是修行菩萨第十障非善知识魔钩。</p>
  <p>复次世尊。若修行菩萨。贡高我慢。以贡高故。心不下故。于诸师僧和尚威仪羯磨门徒檀越乃至父母。心无摧伏。若见修行菩萨。已超菩萨行门悟达善行。已得总持威仪圆满。不愿亲近不共习学善教。亦不寻求请问。若见曾修大乘行人。已被魔钩钩著其心。以是义故。是人翻修邪行。爱乐邪伴。专行邪路。退失菩提。如痴母羊无步前进。譬如有人于炕旱时。高原陆地种赡部树。复不溉灌。纵有流渠堰塞令断。是人虽种不溉不生。世尊。修行菩萨亦复如是。先发菩提。后生贡高我慢心故。退失善知识教不闻佛法。已闻受者更不修治。譬如海水波浪不动地势洼下水能深厚。所有江河泉源凑流就下。世尊修行菩萨亦复如是。于师僧父母。心为卑下用少功力获大深法随所记念法入心耳。若贡高我慢不伏师僧父母。当知是人已被魔钩之所钩著。世尊。此是修行菩萨第十一障贡高魔钩。</p>
  <p>复次世尊。若修行菩萨。形貌端严众所钦仰。富饶高族部从眷属仓库珍宝。其数无量。以其端严众所观美。富饶高族部从众多功德资粮贵敬遵崇。是菩萨不求集智资粮。以自威严富豪力故。醉心怠慢不见正路。若见出家初修菩萨戒人。已出尘劳精勤修习。集智资粮智慧力故。为法精诚宴坐风日。血肉干焦露骨羸瘦。晨昏修习如救头然。是贡高修行菩萨。若见如是行人而生嫌贱。不共为伴不随受教。其心愚昧闇钝无智。世尊。此是修行菩萨第十二障我心所醉魔钩。</p>
  <p>尔时菩萨言。世尊。是为修行菩萨十二种魔障央俱赊钩。令其修行菩萨障道。若修行菩萨。不觉不知不离不远。如是无明尚不堪习随逐菩萨幼童行业。况能得成阿耨多罗三藐三菩提。是以初修行菩萨。应当精勤摄心自觉超过邪魔十二障钩。</p>
  <h2>第十三</h2>
  <p>出戏乐严经(显说一条行)</p>
  <p>解善巧方便施五欲乐故劝化一切众生令发无上菩提。</p>
  <p>尔时长老须菩提。告夫人言。善女人。汝之夫婿今在何处。夫人答言。须菩提当知。我今非唯一夫。何以故。世间众生五欲所缠戏乐习故。皆是我夫。须菩提言。何者是善巧方便随意戏乐。夫人答言。须菩提当知。若有众生贪求五欲。我当则以资助奉施。然则劝化令发菩提。若有众生欲心炽盛。我当回施恣情戏乐。是以名为善巧方便随意戏乐。须菩提言。如来不许众生耽欲。夫人答言。如闻如来经中所说。若有比丘。受持袈裟锡杖卧具病缘杂药什物之属。不应多畜。是其童子及诸檀越。就于聚落所得上妙供具。供养师僧和尚同居僧徒随所乐受。若因此一物。恶行灭除而得长道。以是义故。如来许其比丘受畜是物。须菩提言。诚如所说真实不虚。夫人言。一切五欲耽著戏乐。如来以是方便。若有利故亦许不遮。须菩提言。善女人。几何众生。因是善巧方便受诸戏乐。成熟无上菩提。夫人答言。若三千大千世界。虚空所有星辰数量至于边际。尚知其数。若与我善巧方便受世戏乐。调伏劝化故。皆发无上菩提。是等众生。其数多于虚空星数。须菩提言。善女人。汝何能得令诸众生而获安乐。夫人答言。须菩提当知。有诸众生。乐事梵天。我以四禅喜乐随意奉施。然后劝令发菩提心。复有众生乐事帝释。我当奉以帝释快乐。然后劝令发菩提心。复有众生。乐于诸天龙王夜叉修罗乾闼及金翅鸟诸杂大蛇皆以戏乐。我当各随所乐施奉无阙。然后劝令发菩提心。复有众生。意乐转轮圣王游戏乃至大臣国邑聚落族姓之子及婆罗门中部下庶。如是众生各随意乐悉皆施与不令阙乏。然后劝令发菩提心。复有众生。乐于色声香味触法。复有众生意所贪著。花鬘璎珞涂香末香衣服缯彩以为严饰。复有众生。贪著钱财。金银珠玉颇梨马瑙鼓乐弦歌。如是众生意所乐者五欲戏乐皆当施与。然后劝令发菩提心。须菩提言。善女人当知。是诸五欲障八圣道涅槃趣路善无所得。是等五欲正受之时。亦有众生以是缘故。于善调伏劝入菩提。此义次第甚为难思。善女人。以大菩萨修行甚难之事。令是修行菩萨成就善事。当知甚难。何以故。如是等事。皆是众生障道一种之事。亦有诸类众生。还复因调伏而得入善。</p>
  <p>尔时精舍演法会中有二长者子。曾与夫人交游。善巧方便随意戏乐故。劝入无上菩提。是时此二长者子。白须菩提言。须菩提。勿以自智简择他智。须菩提。于意云何。若有少分油灯。堪以口吹手扇而能灭不。须菩提言。甚堪吹灭。长者子言。若声闻行善男子善女人。以少智慧明故。以一游戏智故而能则灭。亦复如是。须菩提当知。譬如劫末之时有七日现。以众日光。世间起大火焰。是火堪以恒河中水灭得以不。须菩提言。百千海水尚不能灭。况恒河水能使灭耶。长者子言。须菩提当知。菩萨如是无量无边智慧光明。无量无边功德光明。若修行菩萨于恒河沙数劫中。以五欲游戏娱乐受世快乐。是修行菩萨智慧光明功德光明。无能堪任而能得灭。譬如有一贫病之人求医疗病。以其贫故医处单方。于时贫人病愿除愈。药价贱者服之病除。何以故。是贫病人以无力故。声闻亦尔。十二头陀修摄心故。独住阿兰若乐弊恶衣。然后解脱世间烦恼。须菩提当知。如贫病人良医为其随机处药愿求病差。声闻解脱亦复如是。复次譬如刹利国王。已授灌顶。王若有病良医为王和合贵药。光泽香美唇口甘甜四支安泰。堪为王服。王服药已。奉献音乐花香娱乐将为欢乐。以是方便国王病差。须菩提当知。亦复如是。亦有修行菩萨。以善巧方便随意戏乐受诸五欲。以欢乐乘故。而成阿耨多罗三藐三菩提。须菩提当知。如王病服上妙药者。修行菩萨亦复如是。以善巧方便智慧力故。而得解脱。</p>
  <h2>第十四</h2>
  <p>出善巧方便经(显说一条行)</p>
  <p>为修行菩萨声闻行故犯重障因。</p>
  <p>尔时佛告无上慧菩萨言。善男子。若有比丘修菩萨行。而犯众重。以善巧方便而能灭除。以是义故。我今为说不犯因缘。尔时无上慧菩萨白佛言。世尊。修行菩萨如何所犯。佛言。善男子。若修行菩萨。修习声闻法行。纵使百千劫中。服诸药草根茎花果。及能忍诸众生善恶言气。以于声闻缘觉行中修习定故。此是修行菩萨重大所犯。善男子。譬如声闻犯四重。已。是五阴现身无复堪任入得涅槃。善男子。亦复如是。若修行菩萨。不舍声闻不忏其罪。于时修行菩萨。无复堪任成等正觉。无能入于佛地无余涅槃。</p>
  <h2>第十五</h2>
  <p>出胜积经(显说一条行)</p>
  <p>说修行菩萨退入声闻行中。</p>
  <p>复次善男子。譬如有人患眼。经过一月以药医疗。眼渐开见。然有仇人以毕茇末而扑眼中。是人眼光盲闇如旧。若修行菩萨。修大乘时退入声闻。其根闇钝。譬如无智之人。以白栴檀末和青淤泥涂于身体。是其白檀和恶气故。其檀本香无复更闻。修行菩萨亦复如是。以习声闻行故。污染功德资粮。难遭佛行无复更堪集诸菩萨会中清净位地。</p>
  <h2>第十六</h2>
  <p>出如来藏经(显说一条行)</p>
  <p>观念如来因果。</p>
  <p>尔时佛告摩诃迦叶言。譬如有人倒地。若还拓地而得起立。迦叶当知。亦复如是。若于佛法中。倾倒直堕无间地狱。若拓如来圣德。从地狱中还复得起。何者倚拓如来若能一心念佛圣德依教修行。尔时摩诃迦叶白佛言。纵无净心观察如来。尚能获大利益。况以净心观察如来其福无量。佛言。诚如所说。但种种意行观察如来。皆当为说趣涅槃路。尔时摩诃迦叶言。我今解如来所教。宁于佛法犯罪。不事外道恶行修学。以何义故。若于如来法中行非法罪。所起恶行皆因涅槃能灭。若事外道所起恶行。皆入地狱饿鬼畜生。受诸恶报。佛言。诚如所说。迦叶当知。譬如有人骂詈紫檀香木捶打而掷于地。毁呰不堪受用。迦叶。于意云何。此紫檀香气更能熏是骂人以不。迦叶言。其紫檀香气熏彼骂人。如本无异。佛言。迦叶当知。若有众生。专念如来若见如来。若闻佛名。是等众生。皆得资熏解脱法门。亦复如是。</p>
  <h2>第十七</h2>
  <p>出金光上胜毗尼经(显说一条行)</p>
  <p>为金光胜童女十种行愿请出家因缘。</p>
  <p>尔时文殊师利童子语金光胜童女言。汝如何应听佛法。童女言。乐闻法故听法如来所说修行。尔时此童女。以文殊师利菩萨威神。兼自善根智慧功德力故。于其会中相续说法。因其一万二千众生而发阿耨多罗三藐三菩提心。复有五百天人。先于菩萨藏中修集善根。于时是等菩萨发悟无生法门。又有三万二千天人。远离烦恼弃除尘垢。于法眼净。是时童女说法之际。以其喜悦心故。入随顺深悟解脱法门。既悟法已。则于文殊师利菩萨前。五体投地愿请出家。伏愿文殊师利。以大慈悲听闻法故。我愿是生得预缁服。文殊师利菩萨言。童女当知。若修行菩萨。自乐出家割截身发。不应如是出家。何以故。先为一切众生。割截烦恼令其精进。此则名为菩萨出家。若修行菩萨。自乐出家。以汤染色修造衣服袈裟卧具。不应如是出家。何以故。先除一切众生贪嗔痴色汤。令其精进。此则名为菩萨出家。若修行菩萨。自乐出家。受具足戒。不应如是出家。何以故。若见犯戒众生。令其摄行断恶修善。此则名为菩萨出家。若修行菩萨自乐出家。独住寂静。不应如是出家。何以故。菩萨先除五趣众生愚痴。令住智慧。此则名为菩萨出家。若修行菩萨。自乐出家。住威仪相。不应如是出家。何以故。先为众生发大慈大悲喜舍之心。此则名为菩萨出家。若修行菩萨。自乐出家。刚修精进善根功德。不应如是出家。何以故。劝化众生发起善根。令修功德。此则名为菩萨出家。若修行菩萨自乐出家。意求涅槃。不应如是出家。何以故。先为一切众生坚心为求涅槃趣路。此则名为菩萨出家。若修行菩萨自乐出家。除己烦恼。不应如是出家。何以故。先为一切众生。勤求精进除他烦恼。此则名为菩萨出家。若修行菩萨自乐出家。愿悟身心。不应如是出家。何以故。先用成熟诸众生故。令悟身心。此则名为菩萨出家。若修行菩萨。自乐出家解脱己厄。不应如是出家。何以故。先救众生厄难。令得解脱。此则名为菩萨出家。若修行菩萨自乐出家。厌离烦恼。不应如是出家。何以故。先为成熟一切众生乐住世间。此则名为菩萨出家。若修行菩萨自乐出家。愿入涅槃。不应如是出家。何以故。先为圆满如来一切善根功德。此则名为菩萨出家。复愿一切众生速得出家。是名出家。复能不见众生过失。是名出家。复舍一切过患除灭众罪。是名出家。夫出家者系心属他。若修行菩萨则非所属。童女言。何故出家名为属他。文殊师利菩萨言。凡出家者当属禁戒守护无犯。是名属他。凡出家者属禅定故。不应散乱。是名属他。凡出家者属智慧。不应愚痴。是名属他。复属解脱。是名属他。不应系缚。是名属他。童女言。文殊师利。如何修行菩萨则非属他。文殊师利菩萨言。若修行菩萨不受他行。则非属他。亦不随他颜色。亦不他智他语。菩萨自有萨婆若智。是以不应属他。时文殊师利菩萨。说是出家法已。有五百菩萨。各脱自身上妙袈裟。持奉文殊师利菩萨。挂其身上。而作是言。文殊师利所说出家因缘诚。实不虚。我等从今应当修学。尔时金光胜童女。得法本源渡达彼岸。得智慧光灭愚痴闇。见生死过烦恼缘起。则顶礼文殊师利童子。右绕三匝。升车而还本宫。</p>
  <h2>第十八</h2>
  <p>出降伏魔经(显说一条行)</p>
  <p>魔为修行菩萨说二十种魔障菩萨应觉不取。</p>
  <p>尔时善坚天子。在于会中。见魔波旬化现佛形坐在道场。天子问波旬言。向来文殊师利菩萨所说魔波旬。能障修行菩萨行业。当愿为说。何者是修行菩萨魔障。说是语已。是魔波旬苏失迷却化本形。而白天子言。修行菩萨凡有二十种魔障。所谓一者求于解脱怖畏世间。习瑜伽诸论供养修学。当知则是魔障。二者搜求空相远离众生。当知则是魔障。三者修无为法。不乐有为善根功德。当知则是魔障。四者所修禅定。不乐世间定门。当知则是魔障。五者所显法教不令发大慈心。当知则是魔障。六者寻求精进有德之徒。于破戒人而生嗔嫌。当知则是魔障。七者显扬声闻道行覆盖大乘。当知则是魔障。八者显扬世谛所说。若闻大乘空义无著无相。而能覆盖。当知则是魔障。九者已识趣菩萨道。更不求六波罗蜜。当知则是魔障。十者自赞精进。不劝怠慢众生。当知则是魔障。十一者修集功德。不念无上菩提。当知则是魔障。十二者修治鞞钵舍那正见。不见众生正见。当知则是魔障。十三者志求断烦恼。不愿处于三界。当知则是魔障。十四者虽以智慧观察慈悲而无习行。当知则是魔障。十五者所修善行。若非善巧方便。当知则是魔障。十六者不修大乘菩萨藏经。习学外道世论。当知则是魔障。十七者博达慧学护惜经法。恐他习解。当知则是魔障。十八者若缘俗事皆当尽心。若习妙法元无学意。当知则是魔障。十九者若修行菩萨见说大乘而不敬习。亦不供养。若见声闻缘觉乘人。随其习行相应和合。当知则是魔障。二十者若修行菩萨得大名闻无所乏少。若当亲见释梵四王帝主大臣长者。若不显说如来无量圣德。亦不供养。亦不敬承。当知则是魔障。天子当知。修行菩萨。有如是二十种最大魔障。应当摄心觉悟如教。修行菩萨则入大乘次位已。发菩提心。修禅波罗蜜定。若在睡眠。尚不乐入声闻位地。</p>
  <h2>第十九</h2>
  <p>出富娄那所问经(显说一条行)</p>
  <p>修行菩萨为恶知识故四种因缘退菩提入声闻解脱。</p>
  <p>尔时佛告圣者富娄那言。富娄那当知。修行菩萨有四种相应法退失菩提。回入声闻位地。何者为四。所谓一者若修行菩萨。伴恶知识。共习恶行。是等恶友。令其远离佛行舍弃众生。而谓菩萨言。汝可厌足如是行业。三界长远苦恼无穷。世间受生烦恼结集暂无停息。成佛甚难。在家弃俗。更复甚难。劳心长远更勿修习。汝亦未曾授记得成阿耨多罗三藐三菩提。汝今力微尪弱。不堪度五趣路。中途不应断绝。修行菩萨闻是语已。心生退缩潜隐萎垂。则于菩萨行中心无所乐。富娄那当知。是第一法故。修行菩萨而退菩提。翻入声闻解脱。二者若修行菩萨。不闻菩萨道行。不闻菩萨藏经。菩萨积集功德菩萨所说禁戒趣六波罗蜜路相应法证。皆不曾闻。既不曾闻。不能如法习学。不知以何行门修行。以何行门远离。如何法习业次。如何法不应习。何者声闻法行。何者菩萨法门。既未明闲。不知如何法则修学应修而不修行不应修而更修。如是修行菩萨。菩提渐渐损减。道心渐慢心意回惶。舍昔行愿退失菩提。富娄那当知。修行菩萨如是退舍菩提。而入声闻解脱。三者若修行菩萨。起异见行厌见己身。执邪正二边不离此行。若闻无上甚深法要。应得开悟。反生诽谤轻嫌不信。以谤法故。死堕无间地狱。无复见闻佛法。不复更修大乘。不遇善知识。以不值故。退失善行。入于恶行。隔断善友。和合恶人。忘失本念。弃菩萨乘位。不救三界众生。不习大乘行业。富娄那当知。此第三法相应故。退失菩提而入声闻解脱。四者若修行菩萨。听闻甚深法要。不为众生解说。怠慢潜缩心无乐说。少用力处而生修学。悭惜佛法不摄众生。以是罪故。所念渐灭。念行灭已。不应筹量法义。亦不堪任更受法分。舍是身命退失菩提。富娄那当知。此第四法相应故。退失菩提而入声闻解脱。</p>
  <h2>第二十</h2>
  <p>出宝童夫人所问经(显说一条行)</p>
  <p>修行菩萨四种实语不妄超越声闻诸行无厌。</p>
  <p>尔时佛告宝童夫人言。修行菩萨。有三种实语不妄。何者为三。所谓一者不诳诸佛如来。不诳一切众生。亦不诳自身。夫人当知。如何修行菩萨。不诳如来一切众生及以自身。若修行菩萨发菩提心已。然后发愿乐证声闻阿罗汉果。夫人当知。是菩萨则诳如来及诳众生并诳自身。何者名为不诳。若修行菩萨发菩提心已。纵值种种苦恼逼切乃至邪魔外道尼干。调弄骂辱以口言气状若刀剑枪槊刺心损其所受毁呰苦楚。若修行菩萨不惊不动不潜不缩不忧不悔皆能忍受。坚固不弃前言菩提心宝。不移不动。于其三界救度众生。归依无等无上菩提乃至刹那不念余乘。常念诸佛愿转法轮。摄受众生生大威力现大势力。善行坚固修治精进。不随他语无能摧伏。夫人当知。如是修行菩萨。不诳众生不诳自身。若有如是菩萨。则是最大无上实语。复有四种因缘。修行菩萨不诳如来。何者为四。所谓一者坚固心。二者威力心。三者势力无怠。四者持戒精进。复有四种因。不诳一切众生。何者为四。所谓一者坚牢修学。二者慈心与乐。三者悲心愍苦。四者摄受众生。复有四种因。不诳自身。何者为四。所谓一者坚固心。二者重复坚固心。三者无谄惑心。四者无诳心。夫人当知。修行菩萨则入第一实语位。不舍菩提。过去行愿不移不动。尔时宝童夫人白舍利弗言。汝能以女身为诸众生演说法不。舍利弗言。我今尚厌男子之身。况受女人身耶。夫人答言。舍利弗汝岂厌离是身耶。舍利弗言。实厌是身。夫人言。以是义故。修行菩萨超越一切众生。何以故。若声闻厌者菩萨殊无厌心。若声闻所嫌菩萨无厌。声闻厌离五阴六入。菩萨则无厌离。声闻厌摄身分。菩萨无厌。声闻厌摄三界菩萨无厌。声闻厌世间生死菩萨无厌。声闻厌离有为功德。菩萨集功德资粮无厌。声闻厌与众生结缘。菩萨成熟众生心故无厌结缘。声闻厌离聚落。菩萨无厌入于国邑聚落王宫。声闻厌自烦恼。菩萨能摄众生不厌烦恼。舍利弗当知。声闻所嫌厌离诸行。菩萨皆能摄受无厌。舍利弗言。如是修行菩萨。以何威力以何气势而无厌心。夫人答言。修行菩萨八种威力相应而无厌心。何者为八。所谓一者于诸众生慈力无恼。二者悲力成熟众生。三者善修行愿无作者。四者智慧力故为除烦恼。五者善巧方便力故无倦。六者功德力故无退。七者智慧力故愚痴已除。八者精进力故具足已入不弃往愿。舍利弗当知。修行菩萨有此八种行力相应。皆无厌心。</p>
  <h2>第二十一</h2>
  <p>出宝积经(显说一条行)</p>
  <p>修行菩萨校量声闻道行。</p>
  <p>尔时佛告摩诃迦叶言。如月与星。不可弃月先念诸星。智者亦尔。修行菩萨亦复如是。以习学故不应弃舍先念声闻。复次譬如诸天世人。共力磨治琉璃珠拟令光洁。无由变为颇梨宝珠。纵数揩磨还复如故。迦叶当知。声闻亦复如是。纵使持戒清净十二头陀一切禅定相应。仍不堪任坐于菩提树下成等正觉。迦叶譬如磨治颇梨宝珠。价直无量百千利益无数。迦叶当知。亦复如是。若修行菩萨道行清净已。尔时令无量百千声闻缘觉而入解脱法门。</p>
</body></html>