<!DOCTYPE html>
<html>
<head>
  <meta charset="utf-8"/>
  <meta name="author" content="求那跋陀罗/刘宋"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>龙树菩萨为禅陀迦王说法要偈</title>
</head>
<body>
  <h1 class="head">龙树菩萨为禅陀迦王说法要偈</h1>
  <p class="l-js-7c">禅陀迦王应当知　　生死苦恼多众过</p>
  <p class="l-js-7c">悉为无明所覆障　　吾欲为彼兴利益</p>
  <p class="l-js-7c">譬如刻画造佛像　　智者见之宜恭敬</p>
  <p class="l-js-7c">我依如来说正法　　大王亦应深信受</p>
  <p class="l-js-7c">汝虽先闻牟尼言　　今若听受转分别</p>
  <p class="l-js-7c">犹如华池色清净　　月光垂照踰晖显</p>
  <p class="l-js-7c">佛说六念当修习　　所谓三宝施戒天</p>
  <p class="l-js-7c">修行十善净三业　　离酒放逸及邪命</p>
  <p class="l-js-7c">观身命财速危朽　　应施福田济穷乏</p>
  <p class="l-js-7c">施为坚牢无与等　　最为第一亲近者</p>
  <p class="l-js-7c">勤修净戒除瑕秽　　亦莫悕求愿诸有</p>
  <p class="l-js-7c">譬如大地殖众物　　戒亦如是生诸善</p>
  <p class="l-js-7c">修忍柔和舍瞋恚　　佛说是行最无上</p>
  <p class="l-js-7c">如是精进及禅智　　具此六行超生死</p>
  <p class="l-js-7c">若能在家孝父母　　此即名为胜福田</p>
  <p class="l-js-7c">现世流布大名称　　未来福报转无量</p>
  <p class="l-js-7c">杀盗淫欺耽荒酒　　雕床高广及香熏</p>
  <p class="l-js-7c">讴歌倡伎过时食　　如斯众恶宜远离</p>
  <p class="l-js-7c">若少时间修此戒　　必受天乐升涅槃</p>
  <p class="l-js-7c">悭嫉贪欲及谄伪　　诳惑颠倒与懈怠</p>
  <p class="l-js-7c">如此众恶不善法　　大王当观速弃舍</p>
  <p class="l-js-7c">端正尊豪及五欲　　当知危朽若泡沫</p>
  <p class="l-js-7c">莫恃若斯不坚法　　憍逸自恣生诸苦</p>
  <p class="l-js-7c">欲长诸善证甘露　　应当远离如弃毒</p>
  <p class="l-js-7c">有能精勤舍瞋慢　　譬如除云显秋月</p>
  <p class="l-js-7c">犹如指鬘与难陀　　亦如差摩贤圣等</p>
  <p class="l-js-7c">如来说有三种语　　入意真实虚妄言</p>
  <p class="l-js-7c">入意如花实犹蜜　　虚妄鄙恶若粪秽</p>
  <p class="l-js-7c">应当修习前二言　　速宜除断虚妄者</p>
  <p class="l-js-7c">从明入明四种法　　王当分别谛思惟</p>
  <p class="l-js-7c">二种入明是应修　　若就痴冥当速舍</p>
  <p class="l-js-7c">庵婆罗果四种变　　人难分别亦如是</p>
  <p class="l-js-7c">当以智慧深观察　　若实贤善宜亲近</p>
  <p class="l-js-7c">虽见女人极端严　　当作己母姊女想</p>
  <p class="l-js-7c">设起贪欲染爱心　　应当正修不净观</p>
  <p class="l-js-7c">是心躁动宜禁制　　如防身命及珍宝</p>
  <p class="l-js-7c">欲心若起应惊怖　　犹畏刀剑恶兽等</p>
  <p class="l-js-7c">欲为无利如怨毒　　如此之言牟尼说</p>
  <p class="l-js-7c">生死轮回过狱缚　　应当勤修求解脱</p>
  <p class="l-js-7c">六入躁动驰诸境　　应当摄持莫放逸</p>
  <p class="l-js-7c">若能如是摄诸根　　胜于勇将摧强敌</p>
  <p class="l-js-7c">是身不净九孔流　　无有穷已若河海</p>
  <p class="l-js-7c">薄皮覆蔽似清净　　犹假璎珞自庄严</p>
  <p class="l-js-7c">诸有智人乃分别　　知其虚诳便弃舍</p>
  <p class="l-js-7c">譬如疥者近猛焰　　初虽暂悦后增苦</p>
  <p class="l-js-7c">贪欲之想亦复然　　始虽乐著终多患</p>
  <p class="l-js-7c">见身实相皆不净　　即是观于空无我</p>
  <p class="l-js-7c">若能修习斯观者　　于利益中最无上</p>
  <p class="l-js-7c">虽有色族及多闻　　若无戒智犹禽兽</p>
  <p class="l-js-7c">虽处丑贱少闻见　　能修戒智名胜士</p>
  <p class="l-js-7c">利衰八法莫能免　　若有除断真无匹</p>
  <p class="l-js-7c">诸有沙门婆罗门　　父母妻子及眷属</p>
  <p class="l-js-7c">莫为彼意受其言　　广造不善非法行</p>
  <p class="l-js-7c">设为此等起诸过　　未来大苦唯身受</p>
  <p class="l-js-7c">夫造众恶不即报　　非如刀剑交伤割</p>
  <p class="l-js-7c">临终罪相始俱现　　后入地狱婴诸苦</p>
  <p class="l-js-7c">信戒施闻慧惭愧　　如是七法名圣财</p>
  <p class="l-js-7c">真实无比牟尼说　　超越世间众珍宝</p>
  <p class="l-js-7c">大王若集此胜财　　不久亦证道场果</p>
  <p class="l-js-7c">博弈饮酣好琴瑟　　懈怠憍逸及恶友</p>
  <p class="l-js-7c">非时轻躁多动乱　　如斯七法当远离</p>
  <p class="l-js-7c">知足第一胜诸财　　如此之言世尊说</p>
  <p class="l-js-7c">知足虽贫可名富　　有财多欲是名贫</p>
  <p class="l-js-7c">若丰财业增诸苦　　如龙多首益酸毒</p>
  <p class="l-js-7c">当观美味如毒药　　以智慧水洒令净</p>
  <p class="l-js-7c">为存此身虽应食　　勿贪色味长憍慢</p>
  <p class="l-js-7c">于诸欲染当生厌　　勤求无上涅槃道</p>
  <p class="l-js-7c">调和此身令安隐　　然后宜应修斋戒</p>
  <p class="l-js-7c">一夜分别有五时　　于二时中当眠息</p>
  <p class="l-js-7c">初中后夜观生死　　宜勤求度勿空过</p>
  <p class="l-js-7c">四无量定当修习　　是名开于梵天道</p>
  <p class="l-js-7c">若专系念四禅心　　命终必生彼天处</p>
  <p class="l-js-7c">有为迁动皆无常　　苦空败坏不坚固</p>
  <p class="l-js-7c">无我无乐不清净　　如是悉名对治法</p>
  <p class="l-js-7c">若有深观此法门　　未来常处尊豪位</p>
  <p class="l-js-7c">修行五戒断五邪　　是亦大王所应念</p>
  <p class="l-js-7c">譬如少盐置恒河　　不能令水有碱味</p>
  <p class="l-js-7c">微细之恶遇众善　　消灭散坏亦如是</p>
  <p class="l-js-7c">五邪若增劫功德　　王当除灭令莫长</p>
  <p class="l-js-7c">信等五根众善源　　是宜修习令增盛</p>
  <p class="l-js-7c">生等八苦常炽然　　当持慧水洒令灭</p>
  <p class="l-js-7c">欲求天乐及涅槃　　应勤修习正知见</p>
  <p class="l-js-7c">虽有利智入邪道　　微妙功德永无余</p>
  <p class="l-js-7c">四种颠倒害诸善　　是故当观莫令生</p>
  <p class="l-js-7c">谓色非我我非色　　我中无色色无我</p>
  <p class="l-js-7c">于色生此四种心　　自余诸阴皆如是</p>
  <p class="l-js-7c">是二十心名颠倒　　若能除断为最上</p>
  <p class="l-js-7c">法不自起冥初生　　非自在作及时有</p>
  <p class="l-js-7c">皆从无明爱业起　　若无因缘便断坏</p>
  <p class="l-js-7c">大王既知此等因　　当燃慧灯破痴闇</p>
  <p class="l-js-7c">身见戒取及疑结　　此三能障无漏道</p>
  <p class="l-js-7c">王若毁坏令散灭　　圣解脱法当现显</p>
  <p class="l-js-7c">譬如盲人问水相　　百千万劫莫能了</p>
  <p class="l-js-7c">欲求涅槃亦如是　　唯自精勤后方证</p>
  <p class="l-js-7c">欲假眷属及知识　　而得之者甚难有</p>
  <p class="l-js-7c">是故大王当精进　　然后乃可证寂灭</p>
  <p class="l-js-7c">施戒多闻及禅定　　因是渐近四真谛</p>
  <p class="l-js-7c">人主故应修慧明　　行斯三法求解脱</p>
  <p class="l-js-7c">若能修此最上乘　　则摄诸余一切善</p>
  <p class="l-js-7c">大王当观身念法　　世尊说为清净道</p>
  <p class="l-js-7c">若无此念增恶觉　　是故宜应勤修习</p>
  <p class="l-js-7c">人命短促不久留　　如水上泡起寻灭</p>
  <p class="l-js-7c">出息入息眠睡间　　念念恒谢常衰灭</p>
  <p class="l-js-7c">不久便当见磨灭　　皮肉臭烂甚可恶</p>
  <p class="l-js-7c">青瘀胀坏脓血流　　虫蛆唼食至枯竭</p>
  <p class="l-js-7c">发毛爪齿各分散　　风吹日曝渐干尽</p>
  <p class="l-js-7c">当知此身不坚牢　　无量众苦所积聚</p>
  <p class="l-js-7c">是故贤圣诸智人　　皆观斯过咸弃舍</p>
  <p class="l-js-7c">须弥巨海及江河　　七日并照皆融竭</p>
  <p class="l-js-7c">如此坚固尚摧毁　　况复若斯危脆身</p>
  <p class="l-js-7c">无常既至无救护　　不可恃怙及追求</p>
  <p class="l-js-7c">是故大王常谛观　　速生厌离求胜法</p>
  <p class="l-js-7c">人身难得法难闻　　犹如盲龟遇浮孔</p>
  <p class="l-js-7c">既获若斯希有身　　宜应勤心听正法</p>
  <p class="l-js-7c">得此妙身造诸恶　　譬如宝器盛众毒</p>
  <p class="l-js-7c">生处中国遇善友　　专念发心起正愿</p>
  <p class="l-js-7c">久殖功德具诸根　　王今满足此众善</p>
  <p class="l-js-7c">若复亲近见知人　　佛说此为净梵行</p>
  <p class="l-js-7c">是故应当乐随顺　　诸佛由此证涅槃</p>
  <p class="l-js-7c">既遇微妙清净法　　应当志求离欲道</p>
  <p class="l-js-7c">生死崄难苦无量　　穷劫宣说莫能尽</p>
  <p class="l-js-7c">我今为王略分别　　应当谛听善思惟</p>
  <p class="l-js-7c">三界转变无轮际　　父母妻子更相因</p>
  <p class="l-js-7c">怨亲憎爱无常处　　如旋火轮岂穷已</p>
  <p class="l-js-7c">无始生死世界来　　计饮母乳多大海</p>
  <p class="l-js-7c">若不精勤证空智　　将来复饮无穷限</p>
  <p class="l-js-7c">周流五道经人天　　若积身骨高须弥</p>
  <p class="l-js-7c">爱别哀悲计其泪　　亦非江河所能匹</p>
  <p class="l-js-7c">若计一人父母者　　过于世间草木数</p>
  <p class="l-js-7c">虽受五欲天上乐　　终还坠没恶趣苦</p>
  <p class="l-js-7c">诸天寿命极长远　　其间娱乐难宣说</p>
  <p class="l-js-7c">歌讴倡舞流妙声　　哀音和雅甚清远</p>
  <p class="l-js-7c">奇姿妙色极端严　　围绕侍卫相娱乐</p>
  <p class="l-js-7c">百味盛馔皆具足　　随意所玩自然至</p>
  <p class="l-js-7c">宝池香净水恒满　　周匝罗覆诸妙花</p>
  <p class="l-js-7c">众鸟异色集其上　　哀声相和出远音</p>
  <p class="l-js-7c">诸天游戏浴其内　　如是欢娱不可说</p>
  <p class="l-js-7c">福尽临终五衰现　　尔时生苦踰前乐</p>
  <p class="l-js-7c">是故虽有天女娱　　智者见之已生厌</p>
  <p class="l-js-7c">虽居珍宝上楼观　　亦必退堕臭秽处</p>
  <p class="l-js-7c">虽游天上难陀园　　会亦还入刀剑林</p>
  <p class="l-js-7c">虽浴诸天曼陀池　　终必坠于灰河狱</p>
  <p class="l-js-7c">虽复位处转轮帝　　归为僮仆被驱使</p>
  <p class="l-js-7c">虽受梵天离欲娱　　还坠无间炽然苦</p>
  <p class="l-js-7c">虽居天宫具光明　　后入地狱黑闇中</p>
  <p class="l-js-7c">所谓黑绳活地狱　　烧割剥刺及无间</p>
  <p class="l-js-7c">是八地狱常炽然　　皆是众生恶业报</p>
  <p class="l-js-7c">或受大苦如押油　　或碎身体若尘粉</p>
  <p>或解支节今分散　　或复[利-禾+皮]剥及烧煮</p>
  <p class="l-js-7c">或以沸铜澍其口　　或以铁押裂其形</p>
  <p class="l-js-7c">铁狗竞来争食啖　　铁鸟复集共龃掣</p>
  <p>众类毒虫并[齿*齐]啮　　或烧铜柱贯其身</p>
  <p class="l-js-7c">大火猛盛俱洞燃　　罪业缘故无逃避</p>
  <p class="l-js-7c">镬汤腾沸至高涌　　颠倒罪人投其内</p>
  <p class="l-js-7c">人命危朽甚迅驶　　譬如诸天喘息顷</p>
  <p class="l-js-7c">若人于此短命中　　闻上诸苦不惊畏</p>
  <p class="l-js-7c">当知此心甚坚固　　犹如金刚难摧坏</p>
  <p class="l-js-7c">若见图画闻他言　　或随经书自忆念</p>
  <p class="l-js-7c">如是知时已难忍　　况复己身自经历</p>
  <p class="l-js-7c">无间无救大地狱　　此中诸苦难穷尽</p>
  <p>若复有人一日中　　以三百鉾[打-丁+(爂-火+焱)]其体</p>
  <p class="l-js-7c">比阿毗狱一念苦　　百千万分不及一</p>
  <p class="l-js-7c">受此大苦经一劫　　罪业缘尽后方免</p>
  <p class="l-js-7c">如是苦恼从谁生　　皆由三业不善起</p>
  <p class="l-js-7c">大王今虽无斯患　　若不修因缘坠落</p>
  <p class="l-js-7c">于畜生中苦无量　　或有系缚及鞭挞</p>
  <p class="l-js-7c">无有信戒多闻故　　恒怀恶心相食啖</p>
  <p class="l-js-7c">或为明珠羽角牙　　骨毛皮肉致残害</p>
  <p class="l-js-7c">为人乘驾不自在　　恒受瓦石刀杖苦</p>
  <p class="l-js-7c">饿鬼道中苦亦然　　诸所须欲不随意</p>
  <p class="l-js-7c">饥渴所逼困寒热　　疲乏等苦甚无量</p>
  <p class="l-js-7c">腹大若山咽如针　　屎尿脓血不可说</p>
  <p class="l-js-7c">裸形被发甚丑恶　　如多罗树被烧剪</p>
  <p class="l-js-7c">其口夜则大火燃　　诸虫争赴共唼食</p>
  <p class="l-js-7c">屎尿粪秽诸不净　　百千万劫莫能得</p>
  <p class="l-js-7c">设复推求得少分　　更相劫夺寻散失</p>
  <p class="l-js-7c">清凉秋月患焰热　　温和春日转寒苦</p>
  <p class="l-js-7c">若趣园林众果尽　　设至清流变枯竭</p>
  <p class="l-js-7c">罪业缘故寿长远　　经有一万五千岁</p>
  <p class="l-js-7c">受众楚毒无空缺　　皆是饿鬼之果报</p>
  <p class="l-js-7c">正觉说斯苦恼因　　名曰悭贪嫉妒业</p>
  <p class="l-js-7c">若天福尽有余善　　因此得为人中王</p>
  <p class="l-js-7c">后设懈怠福都尽　　必坠三恶无有疑</p>
  <p class="l-js-7c">或生修罗起贡高　　恚嫉贪害增诸恼</p>
  <p class="l-js-7c">诸天虽有善根行　　以其悭嫉失利乐</p>
  <p class="l-js-7c">是故当知嫉妒结　　为深恶法宜弃舍</p>
  <p class="l-js-7c">大王汝今已具知　　生死过患多众苦</p>
  <p class="l-js-7c">应当勤修出世善　　如渴思饮救头燃</p>
  <p class="l-js-7c">若加精进断诸有　　于诸善中最无上</p>
  <p class="l-js-7c">当勤持戒习禅智　　调伏其心求涅槃</p>
  <p class="l-js-7c">涅槃微妙绝诸相　　无生老死及衰恼</p>
  <p class="l-js-7c">亦无山河与日月　　是故应当速证知</p>
  <p class="l-js-7c">若欲证于无师智　　应当专修七觉法</p>
  <p class="l-js-7c">若有乘斯觉分船　　生死大海易超渡</p>
  <p class="l-js-7c">佛所不说十四法　　但生信心莫疑惑</p>
  <p class="l-js-7c">唯当正心勤精进　　决定修习诸善法</p>
  <p class="l-js-7c">无明缘行识名色　　六入触受爱取有</p>
  <p class="l-js-7c">有则缘生生缘死　　若尽生死因缘灭</p>
  <p class="l-js-7c">如是正观十二缘　　是人则见圣师子</p>
  <p class="l-js-7c">若欲次第见四谛　　当勤修习八正道</p>
  <p class="l-js-7c">虽居尊荣处五欲　　亦得圣道断诸结</p>
  <p class="l-js-7c">此果不可求余人　　必自心会乃得证</p>
  <p class="l-js-7c">我说众苦及涅槃　　欲为润益大王故</p>
  <p class="l-js-7c">不应生于怖畏心　　但勤诵习行诸善</p>
  <p class="l-js-7c">心为诸法之根本　　若先调伏事斯办</p>
  <p class="l-js-7c">我说法要略分别　　王不宜应生足心</p>
  <p class="l-js-7c">若有大智更敷演　　亦当至心勤听受</p>
  <p class="l-js-7c">王今名为大法器　　若广闻法必多益</p>
  <p class="l-js-7c">若见有修三业善　　应深助生随喜心</p>
  <p class="l-js-7c">自所行善及随喜　　如是功德悉回向</p>
  <p class="l-js-7c">王当仰学诸贤圣　　如观音等度众生</p>
  <p class="l-js-7c">未来必当成正觉　　国无生老三毒害</p>
  <p class="l-js-7c">大王若修上诸善　　则美名称广流布</p>
  <p class="l-js-7c">然后以此教化人　　普令一切成正觉</p>
  <p>烦恼驶河[漂*寸]众生　　为深怖畏炽然苦</p>
  <p class="l-js-7c">欲灭如是诸尘劳　　应修真实解脱谛</p>
  <p class="l-js-7c">离诸世间假名法　　则得清净不动处</p>
  <p class="l-js-7c">若有妇人怀害心　　如此之妻宜远离</p>
  <p class="l-js-7c">设有贞和爱敬夫　　谦卑勤业若婢使</p>
  <p class="l-js-7c">恒为亲友姊母想　　此宜尊敬如宅神</p>
  <p class="l-js-7c">我所说法正如是　　王当日夜勤修行</p>
</body></html>