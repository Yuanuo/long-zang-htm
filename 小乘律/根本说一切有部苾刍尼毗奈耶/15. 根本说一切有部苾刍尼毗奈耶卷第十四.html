<!DOCTYPE html>
<html>
<head>
  <meta charset="utf-8"/>
  <meta name="author" content="义净/唐"/>
  <meta name="library" content="龙藏"/>
  <meta name="catalog" content="龙藏/小乘律"/>
  <title>根本说一切有部苾刍尼毗奈耶卷第十四</title>
</head>
<body>
  <h1 class="head">根本说一切有部苾刍尼毗奈耶卷第十四</h1>
  <h2>别众食学处第二十四</h2>
  <p>佛在王舍城。时提婆达多于其界内。与五百苾刍别众而食。少欲苾刍共生嫌耻。以此因缘具白世尊。世尊集二部僧问实诃责。告言。我今与诸苾刍苾刍尼制其学处。应如是说。若复苾刍尼别众食者。波逸底迦。</p>
  <p>如是世尊制学处已。时有苾刍苾刍尼身婴病苦。佛言。除病因缘。或有道行。或缘作务。并皆绝食。佛言。除道行及以作时。或有附船而去者。佛言。除船行时。乃至除大施会时。于时影胜王未得见谛。以竹林园施露形外道。得见谛已遂废外道。奉施佛僧而为受用。时影胜王舅。在外道中出家。起信敬心请白供养。乃至白佛。佛言。除沙门施食时。尔时世尊赞叹少欲及尊重戒者。为说法已。告诸苾刍。前是创制此是随开。我今为二部弟子制其学处。应如是说。</p>
  <p>若复苾刍尼。别众食者。除余时波逸底迦。余时者。病时作时。道行时船行时。大会食时沙门施会时。此是时。</p>
  <p>余义如上。别众食者。谓别别而食。除余时者。谓除别时。病时者。于一食时不能安坐。作时者。或窣睹波。或是众事下至扫地大如席许。或时涂拭如牛卧处。道行时者若行半驿往来。或行一驿。船行时者。若附他船。或半驿一驿。大会者。谓多人聚集。沙门者。谓佛法外诸外道类亦名沙门。以彼劳身求道故。此是随开。结罪同前。</p>
  <p>此中犯相其事云何。若苾刍尼于界内作同界想及疑。为别众食。得波逸底迦。若在界外作界内想疑。得恶作罪。若在界外作界外想。及在界内为界外想。无犯。</p>
  <p>凡言住处有二种。一根本住处。二院外住处。若于本处苾刍尼食时。应问院外苾刍尼同来食不。若不问而食者。得恶作罪。若院外苾刍尼食时。应问本处苾刍尼同来食不。若不问知四人同食者。得波逸底迦。若三人食一人不食。若三圆具一未圆具食。皆无犯。若以食送彼。乃至盐一匙。或草叶一把。与彼众处食。皆无犯。或时施主作如是语。但来入者我皆与食。或时施主造别房施云。于我房中住者我皆与食。斯亦无过。</p>
  <h2>非时食学处第二十五</h2>
  <p>缘处同前。时大目连。与十七众出家。于小食时著衣持钵入城乞食。被婆罗门长者等嗔骂。乞食不得空钵而还。遂便断食。于众人前自摩其腹。说伽他曰。</p>
  <p class="l-js-5c">佛说最妙语　　遍满于人天</p>
  <p class="l-js-5c">饥是苦中极　　斯言为最妙</p>
  <p>乃至十七众。诣一长者处。非时饱食。世尊种种诃责告曰。我今为二部弟子制其学处。应如是说。</p>
  <p>若复苾刍尼。非时食者。波逸底迦。</p>
  <p>余义如上。言非时者。有其二限。一过中已去。二明相未出已来。结罪同前。此中犯相其事云何。非时非时想及疑食者。波逸底迦。若时非时想及疑。得恶作罪。若时作时想。非时时想。无犯。</p>
  <h2>食曾触食学处第二十六</h2>
  <p>缘处同前。时哥罗苾刍。常法如是。每居村邑行乞食时。持钵及钵袋。若得湿饭以钵承受。若获干饭即以袋盛。所有湿饭当日皆食。乾者晒曝举之盆内。若遇风寒阴雨。即以暖水润渍充食。既饱食已便受静虑解脱等持等至微妙之乐。乃至世尊种种诃责告曰。我今为诸二部弟子制其学处。应如是说。</p>
  <p>若复苾刍尼。食曾经触食者。波逸底迦。余义如上。曾经触食者。有二种触。一中前受过午触。二过午受过更触。若苾刍尼。知是曾触食。不作法而重吞咽者。结罪同前。</p>
  <p>此中犯相其事云何。若苾刍尼。于曾触食作曾触想及疑食者。波逸底迦。若非曾触作曾触想疑。得恶作罪。若非触非触想。或触作非触想。无犯。若曾所触钵未好净洗。若小钵若匙若铜盏若安盐器而用食者。皆波逸底迦罪。若手触钵袋若拭巾锡杖。若户钥及锁。如是等物。若触捉已不净洗手捉余饮食。乃至果等吞咽之时。皆得波逸底迦。若苾刍尼欲饮水时。不净洗口吞咽之时。得恶作罪。若以澡豆土等。清净澡漱者。无犯。</p>
  <h2>不受食学处第二十七</h2>
  <p>缘处同前。时大哥罗苾刍。于一切时常用深摩舍那处钵。(谓是弃死尸处旧云尸陀者讹)受用深摩舍那处衣食卧具。云何死尸处钵。若有人死。瓦瓯祭器取以充钵。云何死人衣。以衣赠尸取以浣染缝刺为衣。云何死人食。是诸亲族以五团食祭飨亡灵。取而充食。云何卧具。此大哥罗常在尸处而为眠卧。是谓尸林钵衣食卧具。若人多死时。大哥罗身体肥盛。不复数往城中乞食。若无人死。身形羸瘦。数往城中巡门乞食。时守城门者。作心记念。大哥罗食死人肉耶。时此城中有一婆罗门。身亡送至林所。其妻及女哭在一边。时大哥罗看烧死尸。时女见已告其母曰。今此圣者犹如瞎乌。守尸而住。时有人闻来告苾刍。苾刍白佛。佛言。彼婆罗门女自为损害。我声闻弟子德若妙高。作粗恶言共相轻毁。缘斯恶业于五百生中常为瞎乌。时远近人众。咸闻世尊所记之事。广说乃至勿令野干啖其祭食。即便疾去驱彼野干取其祭食。诸人报曰。任汝所食何物。然声遍城廓云汝食人。作是语已相随而去。告诸苾刍。苾刍白佛。佛作是念。我声闻弟子由不受食。有此过生。是故我今敕诸弟子。受取应食。令他证知故。如佛所教。受取方食。不知如何成受。佛言。有五种受。一身与身受。二身与物受。三物与身受。四物与物受。五置地受。有五种不成受云。何为五。谓在界外。或在远处障处。或在傍边。或居背后。或时合手。是谓五种不成受食。广说乃至获果不受。佛言。应受应作净。不知如何作净。佛言。有五种作净。云何为五。谓火净。刀净。爪净。蔫净。鸟啄净。复有五种作净。谓拔根净。手折净。截断净。劈破净。无子净。如佛所说。受取应食。十二众苾刍尼。随受不受自取而食。少欲尼见生嫌耻心。以缘白苾刍。苾刍白佛。佛以此事。同前集尼问实诃责。广说乃至制其学处。应如是说。</p>
  <p>若复苾刍尼不受食。举著口中而啖咽者。波逸底迦。</p>
  <p>如是世尊制学处已。时有苾刍尼。水及齿木无人授与。入村求授。佛言。除水及齿木。复有游行人间经过险路无人授食。猕猴熊罴为授果食。尼不肯受回还。乃至白佛。佛言。若诸有情知授未授皆得授食勿致疑心。前是创制此是随开。应如是说。</p>
  <p>若复苾刍尼不受食。举著口中而啖咽者。除水及齿木。波逸底迦。</p>
  <p>尼谓此法中人。不受者。谓不从他受得。食者。谓二五等。啖咽者。谓是吞咽。除水及齿木者。谓除此物余皆须受。若生湿条火净应受。结罪同前。此中犯相。不受食作不受想及疑等。二重二轻。后二无犯。广如上说。</p>
  <h2>饮虫水学处第二十八</h2>
  <p>缘在憍闪毗国瞿师罗园。尔时阐陀苾刍。用有虫水。时诸苾刍见而告曰。何因故心用有虫水。报曰。此水内虫谁持付我。诸余盎盆江河池沼四大海水何不往耶。自生自死于我何过。闻是语已共生嫌耻。以缘白佛。佛以此缘。集二部弟子问实诃责。广说乃至制其学处。应如是说。</p>
  <p>若复苾刍尼。知水有虫受用者。波逸底迦。</p>
  <p>尼谓此法中人。知者。或自知或他告。水有虫者。虫有二种。一才观即见。二罗漉方见。水谓诸水。用水有二。一内受用。二外受用。云何内受用。谓是内身所有受用。外谓于身外所有受用。洗濯衣钵。若浣染衣。若洒地。若牛粪涂拭等。波逸底迦释义如上。此中犯相。若苾刍尼。用虫水作有虫想及疑。皆得波逸底迦。若水无虫作有虫想疑。得恶作罪。余二无犯。</p>
  <p>若苾刍尼。知麨蜜糖油醋水浆及醋乳酪饼果等有虫而受用者。皆得堕罪。</p>
  <h2>与无衣外道男女食学处第二十九</h2>
  <p>缘在王舍城。时此城内有诸商人。来诣佛所顶礼双足在一面坐。尔时世尊为诸商人说微妙法。示教利喜默然而住。既闻法已深心欢喜礼佛而去。复诣阿难陀所礼已而坐。尊者为说法要。乃至白言。大德。世尊欲向何处人间游行。阿难陀曰。仁等自可往问世尊。答言。世尊大师威德严重。我等何敢辄有咨问。阿难陀曰。我观相貌。世尊不久当向室罗伐城。既至夏了。世尊将诸大众随路而行。时商旅内有露形外道亦与随行。求食不得现其饥相。诸苾刍尼有钵食余各持授与。饼果之类盛满其器。广说乃至于其路中逢一露形。问言。仁等道粮谁复相济。答言。诸秃释女。时露形者闻是语已情生不忍。为诸外道说伽他曰。</p>
  <p class="l-js-7c">云何汝身不陷地　　云何舌不百片裂</p>
  <p class="l-js-7c">云何诸神见此事　　不以霹雳破汝身</p>
  <p class="l-js-7c">野干每食师子残　　而常有念害师子</p>
  <p class="l-js-7c">十力圣众以食济　　汝今见骂不知恩</p>
  <p class="l-js-7c">彼定证得一切智　　于友非友心平等</p>
  <p class="l-js-7c">汝等外道可恶人　　尚亦相依蒙济给</p>
  <p class="l-js-7c">若人不识恩与义　　当知此类不如狗</p>
  <p class="l-js-7c">狗于人处解施恩　　汝似恶蛇常吐毒</p>
  <p>此是缘起尚未制戒。</p>
  <p>尔时世尊人间游行。至室罗伐城。时有五百邑人。请佛及僧。广说乃至闻法见谛。时有露形外道二女。一老一少。来从乞食。阿难陀不善观察饼有相黏。老者与一。少者得二。老者曰。王子苾刍与我一饼汝便得二定知于汝心生爱念当自严饰。少者曰。勿作是语。今此王子弃上宫闱出家厌俗。脱屣尘劳如捐涕唾。时诸苾刍以缘白佛。佛告诸苾刍。我观十利为二部弟子制其学处。应如是说。若复苾刍尼。自手授与无衣外道及余外道男女食者。波逸底迦。</p>
  <p>尼谓此法中人。自手等者。谓以手授食。食义同前。无衣者。谓是露形之俦。及余杂类外道。得波逸底迦。余义如上。此中犯相。若苾刍尼自手与食。皆得堕罪。若是亲族。或是病人。与者无犯。或欲以食因缘除彼恶见。与亦无犯。</p>
  <h2>观军学处第三十</h2>
  <p>缘在室罗伐城。时胜光大王。令一大将领兵征伐。时六众苾刍闻兵欲去。共相告曰。我等宜观。便往路所见象军来。问曰。何去。答云。圣者。今有边隅不臣。王命我等往伐。六众报曰。看汝形势有去无归。汝等暂还与宗亲取别。以苣胜水共相祭祀方可从军。广说乃至世尊问实诃责。告诸苾刍。我为二部弟子制其学处。应如是说。</p>
  <p>若复苾刍尼。往观整装军者。波逸底迦。</p>
  <p>尼谓此法中人。整装军者。谓将欲战整带甲胄装束军仪。有一类军。谓唯有象。有二类军。谓兼以马。有三类军。谓兼以车。有四类军。谓兼以步。往观者。谓向其处。结罪如上。此中犯相。</p>
  <p>若苾刍尼。观整装军者。得波逸底迦。若苾刍尼。为行乞食路见军来。或时寺近大路。或军入寺。或苾刍尼为王所唤。或夫人太子大臣及诸人等所请。设见军时并皆无犯。若见军时不应说其好恶。又八难缘随一现前。见亦无犯。</p>
  <p class="l-js-5c">第四摄颂曰　　观军二打拟</p>
  <p class="l-js-5c">覆罪诣俗家　　然火与欲过</p>
  <p>说欲非障法</p>
  <h2>军中过二夜宿学处第三十一</h2>
  <p>缘处同前。时胜光王。亲帅军旅自往边城。至彼合围尚未降伏。大臣白王。给孤独长者有大福力。彼若来者或可归降。敕书命来。虽在军中但思圣众。时胜光王即便以书白诸僧众。六众闻已赴王军所。便捉象牙扑之于地。见马兵来捉尾掷置一边。见车兵来云此破车。即便捉轴拔之路左。见步兵来云如草人。便扼其项掷之军外。时彼四兵既见陵辱无可奈何。乃至世尊以此因缘集苾刍众。问答同前。告曰。我观十利为二部众制其学处。应如是说。</p>
  <p>若复苾刍尼。有因缘往军中。应齐二夜。若过宿者。波逸底迦。</p>
  <p>尼谓此法中人。有缘者。谓是王等乃至众庶所有请唤。军中者。谓军兵欲战。四兵如前。齐二夜者。二夜应宿过此不应。若过宿者波逸底迦。此中犯相。若至军中过二夜。皆得堕罪。若其王等请留住宿及八难事。过宿无犯。</p>
  <h2>扰乱军兵学处第三十二</h2>
  <p>缘处同前。余如上说。乃至共行观兵为勇为怯。预先藏伏惊怖军众共相扰乱。广说乃至世尊诃责。同前集众告诸苾刍。我今为二部弟子制其学处。应如是说。</p>
  <p>若复苾刍尼。在军中宿经二夜观整装军。见先旗兵及看布阵散兵者。波逸底迦。</p>
  <p>尼谓此法中人。余义如上。旗者有四种。一师子旗。二大牛旗。三鲸鱼旗。四金翅鸟旗。兵有四种。谓象马车步。阵有四种。一槊刃势。二车辕势。三半月势。四鹏翼势。若观此等军阵之时。便得堕罪。此中犯相。若二夜在军中。若观四兵未著甲胄未执杖者。得恶作罪。若观整装者波逸底迦。若其王等请留住者及八难事。见亦无犯。</p>
  <h2>打苾刍尼学处第三十三</h2>
  <p>缘处同前。时大目连。与十七众出家若自游行人间去时。告言。汝等我若不在依好僧住。彼便依止邬陀夷。报言。汝等可来作如是如是事。报言。所有处分我不能作。时邬陀夷便搭一人。时十七人高声啼哭。广说乃至世尊诃责。云何苾刍。以嗔恚心打他苾刍。集苾刍众告曰。我观十利为诸二部弟子制其学处。应如是说。</p>
  <p>若复苾刍尼。嗔恚故不喜。打苾刍尼者。波逸底迦。</p>
  <p>尼谓此法中人。嗔者。谓恚缠心起忿恼时。打者。谓打搭也。苾刍尼者。谓此法中人已受圆具。释罪如上。此中犯相。若以内身分或以外物或两俱兼。内者。若以一指打时得一堕罪。若二得二。乃至以五得五堕罪。若以拳肘头肩胯膝乃至足指。皆得堕罪外者。若以细草莛。或以箭笴及余器具。乃至枣核。或掬芥子。遥打掷他。随一著时皆得堕罪。是谓外物。二俱者。手执刀杖击前人。及余种种之类及帚莛树叶。随所著处皆得堕罪。是谓二俱。若为令彼怖。或为成就咒术打搭前人。此皆无犯。</p>
  <h2>拟手向苾刍尼学处第三十四</h2>
  <p>缘处同前。余如上说。时邬陀夷。即便嗔忿努手向一。彼十七人一时皆倒高声啼泣。苾刍嫌贱以事白佛。佛便诃责乃至告曰。我观十利为二部弟子制其学处。应如是说。</p>
  <p>若复苾刍尼。嗔恚故不喜。拟手向苾刍尼者。波逸底迦。</p>
  <p>余义如上。言拟手者。谓举手拟他。释罪同前。</p>
  <h2>覆藏他罪学处第三十五</h2>
  <p>缘处同前。时难陀苾刍。有亲教弟子。名曰达摩。深怀惭愧乐持戒行常自悔谢。因白师曰。我今欲向闲静之处随情作业。难陀报曰。尔当谨慎。邬波难陀闻是语已。告曰。汝持我座共尔俱行。达摩白言。岂诣闲林而逐静耶。邬波难陀曰。痴人。汝谓我心散乱无所了知。达摩便持彼座往昼游处。广说乃至时有女来。邬波难陀染心遂起。即便捉臂遍抱女身。呜[口*(一/巾)]其口舍之而去。告达摩曰。具寿。虽知汝见勿告余人。报言。大师。乃至未见善苾刍来我终不说。邬波难陀曰。汝亲教师有鄙恶事我常覆盖。汝见我过不藏护耶。达摩曰。大师。知他有粗罪共相覆护。如此之事我当先说。达摩便去告诸苾刍。苾刍白佛。佛集苾刍告曰。我为诸二部弟子制其学处。应如是说。若复苾刍尼。知他苾刍尼有粗恶罪覆藏者。波逸底迦。</p>
  <p>尼谓此法中人。余义如上。粗恶罪者有二种。谓他胜罪。及众教罪。覆藏者。谓掩蔽也。释罪同前。此中犯相。作心覆藏粗罪皆得堕罪。若堕罪者。乃至明相未出已来得恶作。明相出已亦得恶作。若恐他作梵行等难。覆皆无犯。</p>
  <h2>共至俗家不与食学处第三十六</h2>
  <p>缘处同前。邬波难陀语难陀苾刍。大德当知。仁之弟子达摩。于我有隙。彰我恶响令制学处。我欲令得不饶益事。或令一日绝食受饥。广说乃至六众将达摩往一俗家互相饮啖。</p>
  <p>令其不食。世尊诃责告言。由此事故。我观十利为二部弟子制其学处。应如是说。若复苾刍尼。语余苾刍尼。作如是语。具寿。共汝诣俗家。当与汝美好饮食令得饱满。彼苾刍尼至俗家竟不与食。语言。具寿汝去。我与汝共坐共语不乐。我独坐独语乐。作是语时。欲令生恼者。波逸底迦。</p>
  <p>尼谓此法中人。余义如上。共至俗家者。谓四姓家。言美好饮食。谓五嚼食及五啖食。令得饱满者。谓恣意而食。汝去等者。是驱遣言。语谓读诵。坐谓禅思。独坐等。乐者。明作恼意令他绝食。以此为缘不为余事。释罪同前。此中犯相。若苾刍尼。故心令他苾刍尼绝食者。得波逸底迦。若为病缘医遣绝食不与。无犯。</p>
  <h2>触火学处三十七</h2>
  <p>缘在王舍城。时此城中长者婆罗门。作如是念。世尊夏了。欲向何处游行人间。多持财货随佛而去。多获福利。广说乃至问阿难陀。同前问答。观其先兆欲向王舍城。商主问知行日多少。即皆预办供设所须。时阿难陀。每日常在商主前行。遂见岐路。一是直道。多有师子虎豹恐怖难行。一是曲路。安隐无碍。商人分为二众。乃至广说。阿难陀言。如来大师久离怖畏。师子虎豹何所能为。随佛去者若遭恐惧。无有是处。佛渐游行至一聚落。有二童子在村门戏。一人持鼓。一人执弓。时二童子来对佛前声鼓弹弓。尔时世尊即现微笑。有种种光从口而出。所谓青黄赤白红颇胝色。此之光明或有沉下或复上升。其光下者。下至速活地狱黑绳众合小叫大叫小热大热阿毗地狱及八寒地狱。光既至彼。若诸有情受炎热者皆得清凉。若处寒冰便获温暖。彼诸有情离苦安乐。皆作是言。我与汝等为从地狱死生余处耶。尔时世尊为欲令彼诸有情类生信喜故。便遣化身往地狱内。彼见化已咸作是说。我等不于此死而生余处。此由希奇大人成就力故。令我身心除苦得乐。既生信已便能消灭地狱诸苦。于人天趣受胜妙身。常为法器能见谛理。其上升者。上至四大王众天三十三天夜摩天睹史多天化乐天他化自在天乃至色究竟天。所至之处。光中演说苦空无常无我等法。并复说此二伽陀曰。</p>
  <p class="l-js-5c">汝当求出离　　于佛教勤修</p>
  <p class="l-js-5c">降伏生死军　　如象摧草舍</p>
  <p class="l-js-5c">于此法律中　　常为不放逸</p>
  <p class="l-js-5c">能竭烦恼海　　当尽苦边际</p>
  <p>时彼光明。遍照三千大千世界已。还至佛所。若佛世尊说过去事。光从背入。若说未来事。光从胸入。若说地狱事。光从足下入。若说傍生事。光从足跟入。若说饿鬼事。光从足指入。若说人事。光从膝入。若说力轮王事。光从左手掌入。若说转轮王事。光从右手掌入。若说天事。光从脐入。若说声闻事。光从口入。若说独觉事。光从眉间入。若说阿耨多罗三藐三菩提。光从顶入。是时光明绕佛三匝从顶而入。时具寿阿难陀。合掌恭敬白佛言。世尊。如来应正等觉非无因缘熙怡微笑。即说伽他曰。</p>
  <p class="l-js-7c">世尊远离掉憍慢　　于有情中第一尊</p>
  <p class="l-js-7c">降伏烦恼及诸恶　　若无因缘不微笑</p>
  <p class="l-js-7c">如来自证真妙觉　　诸有听者皆乐闻</p>
  <p class="l-js-7c">牟尼最胜愿宣扬　　大众疑心为开决</p>
  <p>佛告阿难陀。如是如是。如来应正等觉非无因缘而现微笑。汝见二童子引导我不。白佛言见。佛告阿难。以此善根。于当来世十三劫内。不堕恶趣生人天中。于最后身得成无上正等菩提。一名法鼓音如来。二名施无畏如来。尔时世尊说是记已随路而去。至一村隅林中而宿。如佛所说。苾刍住处乃至树下。亦应随次共分。时六众苾刍分得一枯树。夜被寒逼。以火烧树。于此树中有蛇依止。蛇被烟熏缘枝而上。垂身欲下。六众见蛇高声唱言。欲堕欲堕。时诸商人闻是声已。咸作斯念。有师子入营。跳踯而堕。便大惊怖四向奔走。于时世尊告阿难陀曰。何意商旅四面逃奔。阿难陀白佛言。大德。如佛教敕。凡诸苾刍所在之处。应随长幼共分住处。六众苾刍今宵宿处。分得枯树被寒所逼。以火烧树。于此树中有蛇依止。蛇被烟熏缘枝而上。放身欲下。六众见蛇高声唱言。欲堕欲堕。时诸商人闻是声已。咸作斯念。有师子入营跳踯而堕。便大惊怖四面奔逃。世尊告曰。汝可急去报诸商人。如来在处离师子怖。速命商旅勿复惊惶。时阿难陀奉教告知。诸人咸住。时诸苾刍见是事已。悉皆有疑。俱来白佛。大德。何意六众作堕落声惊诸商旅。世尊因此重为安慰令离忧怖。</p>
  <p>佛告阿难陀。非但今日惊怖商旅。乃往古昔已曾恐惧于他。令彼四面逃走。我为安慰令离忧恼。汝等当听。于过去世。于一水侧有频蠡果林。于此林中有其六兔。共为知友依止而居。时频蠡果熟堕水作声。于时六兔闻果落声。形小志怯便大惊怖四向逃走。时有野干见其奔走来问其故。兔曰。我闻水内有非常声。将非猛兽欲来害我。缘此事故我等逃奔。野干亦走。如是猪鹿牛象豺狼虎豹及小师子。各相诘问。闻斯语已悉皆奔窜。去斯不远。于山谷中有一猛师子王依止而住。于时师子见诸兽类惶怖奔驰。问言。汝等何怖。皆说其事。师子报曰。在何处所而作恶声。诸兽答曰。我亦不知。若未委者且勿驰走。我为审观。即便次第而问。兔云。此之怖声是我亲证非是传闻。共观声处。于时诸兽咸悉共至须臾暂住。还闻果落堕水作声。报曰。此是食果非关恐怖。尔时空中有天见已。说伽他曰。</p>
  <p class="l-js-7c">不应闻他语便信　　当须亲自审观察</p>
  <p class="l-js-7c">勿如树果落池中　　山林诸兽皆惊走</p>
  <p>汝等苾刍勿生异念。往时师子者。即我身是。往时六兔者。即六众是。尔时世尊渐次游行到王舍城。时六众苾刍于燃火处。各以火头共相调弄。或作日月形。外道见时各生轻贱。作如是语。仁等知不。沙门释子火头调戏。与彼童儿有何异处。云何减割妻子之分。给此秃人充其钵食。时诸苾刍闻是语已。具白世尊。佛以此缘。集诸苾刍问实诃责。告言。我为二部弟子制其学处。应如是说。</p>
  <p>若复苾刍尼。若自然火。若教他然者。波逸底迦。</p>
  <p>尔时世尊为诸尼众制学处已。诸苾刍尼。于如来窣睹波处。更不烧香然灯以为供养。亦不承事亲教师轨范师暖汤水等。佛知故问。乃至佛言。若触火者。作时守持虽触无犯。不知云何守持。佛言。凡触火时作如是念。我为供养佛故今须触火。或云。为法为僧。为邬波驮耶阿遮利耶。及己自受用并同梵行。为某事故今须触火。乃至病缘。佛言。前是创制今更随开。应如是说。</p>
  <p>若复苾刍尼。无病为身。若自然火。若教他然者。波逸底迦。</p>
  <p>尼谓此法中人。余义如上。此中犯相。若苾刍尼。以火头共相戏弄。或作日月轮形。皆得堕罪。凡然火时。应观其事而作守持。若不守持辄然辄触者。得波逸底迦。若灭火者。亦得堕罪。亦应准事持心云我灭火。若捉火头前火。或抽火头。或翻转火炭。或翻转糠[麦*弋]等火。随作何事。谓作食煮水然灯烧香等触著之时。皆恶作罪。若以毛发爪唾等弃火中者。亦得恶作罪。若此等事准时观察作守持者无犯。</p>
</body></html>