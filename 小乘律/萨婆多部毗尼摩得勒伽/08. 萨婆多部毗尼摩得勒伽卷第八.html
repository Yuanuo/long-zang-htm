<!DOCTYPE html>
<html>
<head>
  <meta charset="utf-8"/>
  <meta name="author" content="僧伽跋摩/宋"/>
  <meta name="library" content="龙藏"/>
  <meta name="catalog" content="龙藏/小乘律"/>
  <title>萨婆多部毗尼摩得勒伽卷第八</title>
</head>
<body>
  <h1 class="head">萨婆多部毗尼摩得勒伽卷第八</h1>
  <h2>优波离问四波罗夷</h2>
  <p>优波离问佛言。若比丘自咒术力药力。自变作人女共畜生作淫。得何罪。佛言。若自知我是比丘作不可事。犯波罗夷。不自知比丘想。偷罗遮。</p>
  <p>又问。比丘自咒术力药力。作畜生男共人女作淫。得何罪。佛言。若自知比丘想作不可事。波罗夷。不自知比丘想。偷罗遮。</p>
  <p>又问。二比丘咒术力药力。作畜生身共作淫。得何罪。如前说。</p>
  <p>共何等女人作淫。得波罗夷。若一切身可捉共作淫。犯波罗夷。不可捉。偷罗遮。</p>
  <p>问云何口中作淫。波罗夷。答节过齿。波罗夷。</p>
  <p>问云何谷道作淫。波罗夷。答过皮节入。波罗夷。</p>
  <p>问云何女根中作淫。波罗夷。答过皮节入。波罗夷。</p>
  <p>问女身中破还合共作淫。得何罪。答若入大小便。波罗夷。口中作淫。偷罗遮。</p>
  <p>问女人头断共作淫。得何罪。答大小便处作淫。波罗夷。口中偷罗遮。穿身分作孔作淫。偷罗遮。烂身作淫。偷罗遮。三疮门烂坏作淫。偷罗遮。</p>
  <p>问如佛所说。三疮门一一处作淫。波罗夷。颇有一一处作淫不犯波罗夷耶。答有。两边坏入。偷罗遮。屈入。偷罗遮。</p>
  <p>问如佛所说。共活女疮门不坏作淫。波罗夷。</p>
  <p>云何活女疮门不坏。答若两边等不坏。是名不坏。云何活女疮门坏。若疮门两边坏或烂堕。如生女。死女亦如是。如人女。非人女亦如是。共男子黄门作淫。亦如是。共畜生女男黄门作淫。亦如是。</p>
  <p>有比丘共熟猪母作淫。偷罗遮。</p>
  <p>问颇有比丘独在一房作淫得波罗夷耶。答有。谓根长。</p>
  <p>问有比丘。女身中破合已作淫。得何罪耶。答若合处际现。偷罗遮。合处不现。波罗夷。</p>
  <p>问颇有比丘。女根截已作淫。得何罪。答得偷罗遮。男根触女根。突吉罗。</p>
  <p>问如佛所说。有间有间作淫。波罗夷。颇有比丘有间有间作淫不犯耶。答有。多以衣裹皮囊竹筒作淫。偷罗遮。</p>
  <p>问颇有比丘共女人作淫不犯波罗夷耶。答有。本犯戒。本不和合。贼住。污染比丘尼。犯突吉罗。</p>
  <p>问若比丘眠中共作淫犯何罪。答若知比丘想。波罗夷。若不知比丘想。偷罗遮。</p>
  <p>问若比丘二八十人中取分得何罪。答偷罗遮。彼作妄语。波夜提。若分物已满。波罗夷。不满。偷罗遮。</p>
  <p>问如佛所说。取重物离本处。波罗夷。颇有比丘取重物离本处不犯耶。答有。谓轻物。</p>
  <p>问若商客。语比丘言。大德。汝等出家人不输税。为我度税物。得何罪。答若许未度。偷罗遮。若作方便。突吉罗。若商客未至税处。示余道随语去。偷罗遮。商客未至税处。语比丘言。与我度税物。若许未度税处。突吉罗。度税处满。偷罗遮。商客未至税处。语比丘言。与我度税物。与汝半税直。比丘为度满。偷罗遮。商客语比丘。与我度税物。税直都与汝。比丘为度满。偷罗遮。</p>
  <p>商客到税处语言。与我度税物。比丘为度物直五钱。波罗夷。</p>
  <p>商客到税界语比丘言。与我度物。税直半与汝。比丘为度满。波罗夷。商客语比丘。为我度税物。税直尽与汝。比丘为度满。波罗夷。</p>
  <p>问如佛所说。取重物离本处。波罗夷。颇有取重物离本处不犯波罗夷耶。答有。商客以税物盗著比丘钵囊中若衣囊针囊中。比丘不知度税处。突吉罗。若比丘口中度税物满。偷罗遮。若比丘度不可称量物。波罗夷。度可称量物。偷罗遮。不可称量物。谓物少价直不可量。若余处度。偷罗遮。</p>
  <p>问如佛所说。五种劫。谓偷取。软语取。苦切取。寄取。偷法。此五种偷何者犯波罗夷耶。答除偷法。余犯波罗夷取。佛舍利有主。若为自活偷满。波罗夷。不满。偷罗遮。若增恶取。彼我俱无。偷罗遮。若为供养故。佛是我师。我应供养。满五钱。突吉罗。</p>
  <p>问若比丘偷经物。得何罪。答满。波罗夷。不满。偷罗遮。若为书经故取不犯。若偷经满。波罗夷。不满。偷罗遮。若读诵书写。不犯。</p>
  <p>问若人庙中物支提物。若白衣家中庄严具。若比丘偷心取。得何罪耶。答若有主守护。满。波罗夷。不满。偷罗遮。若取非人物庙等亦如是。满。偷罗遮。不满。突吉罗。</p>
  <p>问若比丘至白衣家语居士妇言。居士与我某甲物。得已犯何罪耶。答若物满。偷罗遮。不满。突吉罗。至居士所亦如是。</p>
  <p>问若闇夜中有衣。四比丘共偷取。得何罪。答物未分。偷罗遮。分已各满。波罗夷。不满。偷罗遮。</p>
  <p>问若人物著衣架上。比丘偷心取。得何罪。答选择时。偷罗遮。选择已满。波罗夷。不满。偷罗遮。合架取。偷罗遮。物离架满。波罗夷。不满。偷罗遮。衣囊亦如是。余物随其义应当知。</p>
  <p>问为他偷。得何罪。答偷罗遮。</p>
  <p>问如佛所说。比丘取五钱。波罗夷。颇有比丘取五钱不犯波罗夷耶。答有。若迦梨仙贱。</p>
  <p>问颇有比丘偷衣不犯耶。答有。衣减五钱。</p>
  <p>问如佛所说。比丘取重物移著处处。犯波罗夷。颇有比丘移重物著处处不犯波罗夷耶。答有。若共行弟子近住弟子。作偷意取和上阿阇梨物。转上著下。转下著上。偷罗遮。</p>
  <p>问比丘疑物。彼人物非彼人物。实是彼人物。取得何罪。答偷罗遮。非彼人物。亦偷罗遮。</p>
  <p>问如佛所说。若取五钱。波罗夷。</p>
  <p>云何五钱。答四迦呵那。一迦梨仙。迦梨仙直二十钱。取五钱。波罗夷。</p>
  <p>未受具戒时。作方便。未受具戒时。得突吉罗。未受具戒时作方便。受具戒时得突吉罗。未受具戒时作方便。受具戒已得偷罗遮。受具戒时作方便。受具戒得突吉罗。</p>
  <p>受具戒时作方便。受具戒已离处。偷罗遮。受具戒时作方便。受具戒时。得偷罗遮。</p>
  <p>问若比丘盗寺舍地。几事犯波罗夷。答二事斗诤相言斗诤取。偷罗遮。得胜。波罗夷。相言。偷罗遮。若胜满。波罗夷。如寺舍地田宅店肆亦如是。偷树果破仓若一方便满。波罗夷。不满。偷罗遮。若多方便一一方便满。偷罗遮。弗于逮方便取。偷罗遮。满波罗夷。用此迦梨仙者不满。偷罗遮。俱耶尼亦如是。郁单越不犯。无摄受故。</p>
  <p>问或有比丘偷铜钱犯波罗夷耶。答当计直满。犯波罗夷。</p>
  <p>问如佛所说。若比丘取五钱。波罗夷。颇有比丘取减五钱犯波罗夷耶。答有。若迦梨仙贵。</p>
  <p>问如佛所说。若比丘取五钱。波罗夷。颇有取五钱不犯波罗夷耶。答有。若迦梨仙贱。</p>
  <p>问若比丘先作偷心欲取衣。取时已有想。得何罪。答偷罗遮。后不犯。或前已有想。后作偷想。取架上衣。前不犯。后波罗夷。</p>
  <p>问如佛所说。若取五钱。波罗夷。颇有比丘取众多钱不犯耶。答有。若取大众共物。偷罗遮。或多人共取。偷罗遮。</p>
  <p>问如佛所说。偷木器满。波罗夷。颇有比丘偷木器满五钱不犯波罗夷耶。答有。若为他取。问如佛所说。</p>
  <p>若比丘偷金鬘满。波罗夷。</p>
  <p>颇有偷金鬘满不犯波罗夷耶。答有。若取非人金鬘。偷罗遮。</p>
  <p>问若有比丘偷水。得何罪。答当量水满。波罗夷。不满。偷罗遮。</p>
  <p>问若有比丘偷坡塘水。得何罪。计功水满。波罗夷。不满。偷罗遮。</p>
  <p>问如佛所说。取五钱。波罗夷。颇有比丘取百千迦梨仙不犯耶。答有。自己想取。同意取。暂时取。语他取。无主想取。无盗心取。</p>
  <p>问如佛所说。若比丘取五钱波罗夷。颇有比丘取百千迦梨仙不犯耶。答有。取四钱数数取。一一偷罗遮。若比丘偷心取。自己想举。前偷罗遮。后不犯。若自想取。偷心举。前不犯。后心若满五钱。波罗夷。不满。偷罗遮。</p>
  <p>问若人藏宝若似宝。著地中。比丘取弃。犯何罪。答偷罗遮。</p>
  <p>问若地宝涌出。比丘作己物取。得何罪。答偷罗遮。若他物想取。满。波罗夷。不满。偷罗遮。若手印取满。波罗夷。不满。偷罗遮。</p>
  <p>问取不用迦梨仙。得何罪。答量价满。波罗夷。不满。偷罗遮。</p>
  <p>问如佛所说。比丘移重物著处处。波罗夷。颇有比丘移重物著处处不犯耶。答有。一比丘担著远处。第二比丘移著处处。偷罗遮。</p>
  <p>问若比丘居士衣同意取。得何罪答偷罗遮。若居士言。我此衣与大德。若比丘施意想受用。偷罗遮。若綖若华果亦如是。</p>
  <p>问若比丘变金作铜度税处。得何罪。答偷罗遮。</p>
  <p>问若比丘取宝取金银坏色已取。犯何罪。答量价满。波罗夷。不满偷罗遮。</p>
  <p>问若比丘受寄已不还取。得何罪。答满。波罗夷。不满。偷罗遮。</p>
  <p>若比丘取迦梨仙矿。偷罗遮。</p>
  <p>问若比丘举他物。后不还。偷罗遮。事竟满。波罗夷。不满。偷罗遮。若比丘前决定不还。后离本处。无盗心。偷罗遮。若先离本处。后决定不还满。波罗夷。不满。偷罗遮。</p>
  <p>问若取似迦梨仙。犯何罪答量价。若比丘偷陶器。得何罪。答量其价。若减取五钱。犯何罪。犯偷罗遮。未受具戒作方便未受具戒时。得突吉罗。未受具戒时。作方便。受具戒时。得突吉罗。未受具戒时作方便。受具戒已。得偷罗遮。受具戒时作方便。受具戒已。得偷罗遮。受具戒已作方便。受具戒已。得满波罗夷。</p>
  <p>问若比丘取象马骆驼牛羊。犯何罪。答若自为满。波罗夷。不满。偷罗遮。若憎嫉彼故。偷罗遮。杀取肉亦如是。若解放使彼生恼。偷罗遮。</p>
  <p>问若比丘时作方便。转根作比丘尼时。离本处。得何罪。答满。波罗夷。不满。偷罗遮。比丘尼时作方便。转根作比丘时。离本处满。波罗夷。不满。偷罗遮。</p>
  <p>问如佛所说。比丘偷盗。波罗夷。颇有偷盗不犯波罗夷耶。答有。若本犯戒。本不和合。贼住。污染比丘尼。犯突吉罗。</p>
  <p>问颇有未受具戒人偷犯波罗夷耶。答有。谓学戒人。</p>
  <p>问颇有比丘变人作畜生杀。得何罪。自变作畜生杀人。得何罪。答若自知我是比丘。波罗夷。不自知比丘。偷罗遮。</p>
  <p>问如佛所说。杀母。犯波罗夷。得逆罪。颇有比丘杀母不得波罗夷不得逆罪耶。答有。若比丘杀爱慢母。</p>
  <p>若比丘欲杀余人而杀母。偷罗遮。若比丘欲斫树而斫母死。不犯。如母。父阿罗汉亦如是。</p>
  <p>二人共坐。欲杀彼人而杀此人。偷罗遮。欲杀阿罗汉而杀非阿罗汉。偷罗遮。不得逆罪。欲杀非阿罗汉而杀阿罗汉。偷罗遮。作阿罗汉想杀而非阿罗汉。偷罗遮。</p>
  <p>若一女生子一女取养后杀。何者得波罗夷。得逆罪耶。答杀生母。得波罗夷。并得逆罪。出家时问何者问养母畜生人想断命。偷罗遮。人作畜生想杀。突吉罗。</p>
  <p>问如佛所说。若比丘堕胎。波罗夷。颇有比丘堕胎不犯耶。答有。堕人怀畜生胎。偷罗遮。堕畜生怀人胎。波罗夷。</p>
  <p>问若比丘高处推母著下处母死。波罗夷。得逆罪。颇有比丘高处推母著下处母死不犯耶。答有。若己先堕死后母死。偷罗遮。不得逆罪。如杀母。父阿罗汉亦如是。若先作杀母方便已。而自杀。母先死。波罗夷。得逆罪。自先死后母死。偷罗遮。杀父阿罗汉亦如是。</p>
  <p>若比丘疑人非人而杀人。偷罗遮。若比丘疑母非母耶。而杀母。偷罗遮。不得逆罪。如母。父阿罗汉亦如是。</p>
  <p>问若比丘疑此人是此人非而是此人杀。得何罪。答偷罗遮。</p>
  <p>问若比丘见将贼杀去。贼于彼手中走去。诸人逐贼问比丘言。大德。见贼去不。答言见。便作是念。此是恶人。有杀心示语处所。是人因是事死。波罗夷。不死。偷罗遮。无心说彼人死。突吉罗。不死亦突吉罗。众多贼亦如是。</p>
  <p>问颇有比丘杀父母不得波罗夷不得逆罪耶。答有。若父母得重病扶起扶行。因是死。不得波罗夷。不得逆罪。</p>
  <p>问若比丘母非母想杀。犯偷罗遮。非母母想杀。偷罗遮。非人想杀。偷罗遮。</p>
  <p>问若比丘人人想杀。犯波罗夷。颇有比丘人人想杀不犯波罗夷耶。答有。自杀。偷罗遮。欲杀他而自杀。偷罗遮。</p>
  <p>问若比丘戏笑打父。因是死。犯何罪。答突吉罗。未受具戒时作方便。未受具戒时死。突吉罗。未受具戒时作方便。受具戒时死。突吉罗。受具戒时作方便。受具戒已死。偷罗遮。受具戒已作方便。受具戒已死。波罗夷。</p>
  <p>问如佛所说。若比丘人人想杀。波罗夷。颇有比丘人人想杀不犯波罗夷耶。答有。谓本犯戒人。贼住人。本不和合人。污染比丘尼人。犯突吉罗。</p>
  <p>问颇有未受具足人杀人波罗夷耶答有。谓学戒人。</p>
  <p>问若比丘如是语。我于四沙门果退。犯何罪。答偷罗遮。</p>
  <p>问若比丘言。我得四沙门果。得何罪。答不得言得。波罗夷罪。</p>
  <p>问我失阿罗汉果。阿那含果。斯陀含果。得何罪耶。答不犯(退有二种得退未得退今言失者意在未得退是故不犯)</p>
  <p>实不得退言得退。波罗夷。实者不犯。</p>
  <p>问若比丘言我是学人。得何罪耶。答若言我学波罗提木叉。偷罗遮。若空无所有言学圣法。波罗夷。学修多罗毗尼阿毗昙亦如是。若比丘言。我是最后生。犯何罪耶。答若说过去法已灭。偷罗遮。若说实生尽。波罗夷。</p>
  <p>问若比丘作如是语。我当说汝是须陀洹斯陀含阿那含阿罗汉。而自说我须陀洹斯陀含阿那含阿罗汉。得何罪。答偷罗遮。</p>
  <p>问若有比丘语白衣言。谁语汝。我是须陀洹非斯陀含非阿那含非阿罗汉。复作是语。我非须陀洹乃至阿罗汉。波罗夷。</p>
  <p>问若比丘欲说须陀洹果。而说斯陀含阿那含阿罗汉果。犯何罪。答偷罗遮。</p>
  <p>问若比丘言。我耆梨山中。得须陀洹果。七叶山中得斯陀含。竹林精舍得阿那含。耆阇崛山得阿罗汉。犯何罪。答若在彼处诵修多罗。我不作懈怠。偷罗遮。若故妄语。波罗夷。</p>
  <p>问若有比丘。人问得果不。答言得。而示手中果花叶。犯何罪耶。答若意在花果。偷罗遮。若故说沙门果。波罗夷。</p>
  <p>问若比丘言。某甲家乞食比丘须陀洹斯陀含阿那含阿罗汉。我非须陀洹乃至阿罗汉。得何罪耶。答偷罗遮。</p>
  <p>问有比丘言。受用某甲居士衣食卧具医药者。是须陀洹乃至阿罗汉。我亦受用。我非阿罗汉。犯何罪。答偷罗遮。</p>
  <p>问若比丘言。某甲居士请众多比丘。敷种种众多褥。皆是须陀洹。乃至是阿罗汉。无凡夫。我亦受请。亦为我敷座。得何罪耶。答偷罗遮。</p>
  <p>问若人问比丘。大德何处得衣食。乃至汤药。比丘答言。某甲居士请众多比丘。语比丘言。若是须陀洹。乃至阿罗汉者。受我四事供养随意取。我亦于中取。而我非须陀洹乃至阿罗汉。得何罪。答偷罗遮。</p>
  <p>若比丘言。我不畏不活畏。不畏大众畏死畏恶道畏。犯何罪。答若因此身说此身过去变坏。偷罗遮。若故妄语说圣法。波罗夷。乃至恶道畏亦如是。</p>
  <p>问若比丘言。我于一切结使系缚烦恼解脱。得何罪耶。答若言于过去烦恼灭。偷罗遮。若故说结使系缚解脱。波罗夷。</p>
  <p>问若比丘言。诸贤圣所知。我亦得。得何罪。答若言我得修多罗者。偷罗遮。若故说圣法。波罗夷。</p>
  <p>问若比丘言我修诸根力觉道。得何罪耶。答若诵得修多罗。偷罗遮。若故妄语修根力觉道。波罗夷。</p>
  <p>问若比丘言。我当说须陀洹果。而我非须陀洹。得何罪耶。答偷罗遮。乃至阿罗汉亦如是。</p>
  <p>问若比丘言。我入世俗禅。不得世俗智。得何罪耶。答偷罗遮。</p>
  <p>问若比丘言我是世尊。得何罪耶。答若意在说法教诫。偷罗遮。若故妄语世尊。波罗夷。</p>
  <p>问若比丘言我是佛。得何罪耶。答若言我觉恶不善法。偷罗遮。若故妄语波罗夷。</p>
  <p>问若比丘言。我是毗婆尸佛弟子。得何罪耶。答归依释迦牟尼。便归依七佛。若说宿命通。波罗夷。</p>
  <p>问若比丘言。得须陀洹不得我非须陀洹。得何罪耶。答偷罗遮。</p>
  <p>问若有比丘言我得果。问言得何果。示庵婆罗果阎浮果波那娑果。得何罪耶。答偷罗遮。若故妄语说沙门果。波罗夷。</p>
  <p>问若比丘自作书。某甲比丘得须陀洹果。得何罪耶。答偷罗遮。乃至阿罗汉亦如是。</p>
  <p>问若比丘说过人法。不犯波罗夷耶。答有。本犯戒。本不和合。贼住。污染比丘尼人。突吉罗。</p>
  <p>问颇有非受具戒人说过人法犯波罗夷耶。答有。谓学戒人。</p>
  <p>问若比丘独入房。得四波罗夷耶。答有。先作偷盗方便杀生方便。知我入房时。阿罗汉自根长。问四波罗夷竟。</p>
  <h2>问十三僧伽婆尸沙</h2>
  <p>问若比丘行时精出。得何罪。答不犯。觉时方便。眠时精出。偷罗遮。觉时方便。觉时出于中起想。僧伽婆尸沙。不异。偷罗遮。方便受乐出。偷罗遮。顿出不犯。若握搦不出。偷罗遮。未受具戒时作方便。未受具戒时出。突吉罗。若未受具戒时作方便。受具戒时出。偷罗遮。受具戒时作方便。受具戒时出。偷罗遮。如是应作九句。</p>
  <p>问若比丘犯僧残罪已。不知时日。何处与别住耶。答从初受戒日。</p>
  <p>问若比丘按摩受乐。偷罗遮。若比丘以手摩捉。偷罗遮。自出中受乐。偷罗遮。男根触受乐。偷罗遮。出节中精。偷罗遮。空中动出。偷罗遮。行中动出。偷罗遮。</p>
  <p>问如佛所说。出节中精。偷罗遮。云何节精。答精离本处在节作方便出。偷罗遮。</p>
  <p>问颇有比丘时犯。非比丘时净。非比丘时犯。比丘时净。比丘时犯比丘时净。非比丘时犯非比丘时净耶。答有。云何比丘时犯非比丘时净。若比丘犯不共。僧伽婆尸沙。转根作比丘尼得净。云何非比丘时犯比丘时净。若比丘尼犯不共。僧伽婆尸沙。转根作比丘即得净。云何比丘时犯比丘时净。比丘犯戒如法忏悔。</p>
  <p>云何非比丘时犯非比丘时净。若比丘尼犯戒如法忏悔。</p>
  <p>问颇有比丘眠时犯。觉时净。觉时犯。眠时净耶。答有。云何眠时犯觉时净。若比丘眠时举著高床上。女人入宿觉已。知如法忏悔。云何觉时犯眠时净。若比丘犯僧伽婆尸沙。阿浮呵那时。闻白已眠。即眠中羯磨竟。</p>
  <p>问如世尊所说。若比丘故出精。除梦中。僧伽婆尸沙。</p>
  <p>颇有比丘故出精不犯耶。答有。前者。</p>
  <p>又问。颇非前者故出精不犯耶。答有。出他精。偷罗遮。</p>
  <p>又问。颇有比丘故出精。不犯耶。答有。为他作境界。</p>
  <p>又问。颇有比丘故出精不犯耶。答有。本犯戒。本不和合。贼住。污染比丘尼。突吉罗。</p>
  <p>问颇有未受具戒人故出精犯僧伽婆尸沙耶。答有。谓学戒。</p>
  <p>问如世尊所说。比丘摩触女人。僧伽婆尸沙。颇有比丘摩触不犯耶。答有。若女人身根坏。偷罗遮。若病癣疥痒摩触。偷罗遮。比丘身根坏等亦如是。俱身根坏等。突吉罗。若比丘疑为是女人非女人摩触。偷罗遮。若染著余女人摩触余女人。偷罗遮。若摩触齿爪毛。偷罗遮。摩触骨。偷罗遮。女人来摩触比丘齿爪毛。突吉罗。摩触离身齿爪毛发骨。突吉罗。爪齿毛发骨爪齿毛发骨摩触。突吉罗。</p>
  <p>比丘比丘相摩触。偷罗遮。比丘摩触女黄门。偷罗遮。女黄门摩触比丘。突吉罗。比丘摩触男子。偷罗遮。若比丘摩触女身时比丘转根作比丘尼。偷罗遮。比丘摩触男子。男子转根作女人。僧伽婆尸沙。若比丘摩触男子时。比丘转根作比丘尼。波罗夷。若比丘摩触男子俱转根。偷罗遮。</p>
  <p>若比丘尼摩触男子。男子转根作女人。偷罗遮。比丘尼摩触男子。比丘尼转根作比丘。偷罗遮。比丘尼摩触女人俱转根。偷罗遮。</p>
  <p>比丘尼摩触比丘转根作比丘。偷罗遮。比丘摩触比丘尼转根作比丘尼。偷罗遮。为温暖细软故不犯。比丘摩触黄门二根不男。偷罗遮。摩触入灭尽定比丘尼。偷罗遮。无污染心摩触女人。突吉罗。母想姊妹想女想不犯。本二不染污心摩触。突吉罗。若火中水中师子虎狼非人。及余诸难中捉出。不犯。</p>
  <p>问若比丘于女人所粗语。僧伽婆尸沙。颇有粗语不犯耶。答有。为他粗语。偷罗遮。遣书疏汝根断汝根恶。汝与我分共我眠。皆犯偷罗遮。黄门二根边粗恶语。偷罗遮。入灭尽定比丘尼所粗恶语。偷罗遮。赞叹己身亦如是。</p>
  <p>问若法有非过去非未来非现在耶。答有。谓媒嫁受语去。偷罗遮。还报忏悔何罪。谓僧伽婆尸沙。人男人女先以期比丘言。姊妹合耶。突吉罗。自在不自在亦如是。云何自在。多有财有息国王长者所信。云何不自在。无有财息。国王长者所不信持。不自在语至自在所。偷罗遮。若比丘言买女人。突吉罗。买某甲女人。偷罗遮。于买女人所媒嫁。偷罗遮。一女怀男一女怀女。于中媒嫁。偷罗遮。若空媒嫁。偷罗遮。若比丘持去持来。僧伽婆尸沙。后去来。偷罗遮。媒嫁黄门二根。偷罗遮。若比丘狂人边受语。至狂人所。偷罗遮。狂人边受语。至非狂人所偷罗遮。非狂人边受语。至狂人所偷罗遮。散乱人边受语。至散乱人所。偷罗遮。散乱人所受语。至非散乱人所。偷罗遮。不散乱人所受语。至非散乱人所说已还报。僧伽婆尸沙。居士语比丘僧。大德。能为我至某甲居士所言。我有女姊妹与汝儿。汝有女姊妹与我儿。众僧受语。语彼还报。一切僧得僧伽婆尸沙。若众僧同意遣一比丘往语。彼还报。一切僧得僧伽婆尸沙。若比丘自以己意。僧不使语彼还报。自得僧伽婆尸沙。众僧不犯。媒嫁童女。偷罗遮。比丘受使已转根。偷罗遮。</p>
  <p>还报转根。偷罗遮。受语时转根作比丘尼还报。偷罗遮。未受具戒时受使。未受具戒时还报。突吉罗。未受具戒时受使。受具戒时报。突吉罗。未受具戒时受使。受具戒已还报。偷罗遮。受具戒时受使。具戒已报。偷罗遮。受具戒已受使。未受具戒时报。偷罗遮。受具戒已受使。受具戒时报。偷罗遮。</p>
  <p>问如佛所说。比丘媒嫁。僧伽婆尸沙。颇有比丘媒嫁不犯耶。答有。本犯戒。本不和合。贼住。污染比丘尼。突吉罗。</p>
  <p>问颇有非受具戒人媒嫁犯僧伽婆尸沙耶。答有。谓学戒媒嫁人。男非人女。偷罗遮。人女非人男。偷罗遮。俱非人。偷罗遮。男女先已期。</p>
  <p>问比丘言。见某甲女人不。答言见。在某处所。偷罗遮。</p>
  <p>问颇有比丘行别住。即行别住竟耶。行摩那埵。即行摩那埵竟耶。答有。若比丘犯僧伽婆尸沙。不覆藏。往诣僧所。乞行摩那埵。僧与摩那埵。彼行摩那埵竟。复犯二僧伽婆尸沙。一一夜覆藏。二二夜覆藏。僧与别住。一夜覆藏别住竟。二夜者未竟。第三夜与摩那埵。行摩那埵竟。</p>
  <p>若比丘自乞作房。不从僧乞。僧伽婆尸沙。乞物作房不作。偷罗遮。从僧乞已不作。偷罗遮。已作不成。偷罗遮。成他房自住。偷罗遮。未覆为覆。偷罗遮。作未成自杀。若自言我沙弥黄门二根。广说如舍戒。皆犯偷罗遮。大房亦如是。</p>
  <p>问如佛所说。无根波罗夷谤。僧伽婆尸沙。</p>
  <p>颇有比丘无根波罗夷谤不犯耶。答有。若手印遣使从他闻谤。皆偷罗遮。</p>
  <p>问若比丘自书言。某甲比丘犯波罗夷。得何罪。答偷罗遮。若狂痴散乱心。苦痛心。聋盲喑哑。眠入正受。皆犯偷罗遮。何以故。不住自性心故。谤黄门。偷罗遮。</p>
  <p>问颇有比丘无根波罗夷谤不犯耶。答有。本犯戒。本不和合。贼住。突吉罗颇有比丘非具戒人谤犯僧伽婆尸沙耶。答有。谓学戒人。</p>
  <p>问若比丘自言。我作非梵行。以无根教人谤比丘。犯何罪。答僧伽婆尸沙。展转如轮。</p>
  <p>如佛所说。若比丘无根波罗夷谤比丘。僧伽婆尸沙。若比丘无根波罗夷。谤比丘尼。犯何罪。答僧伽婆尸沙。手印遣信谤。皆偷罗遮。</p>
  <p>问若比丘尼无根波罗夷。谤比丘尼。僧伽婆尸沙。八事覆藏粗罪。随顺摈比丘摩触身谤。僧伽婆尸沙。若比丘谤式叉摩那。偷罗遮。谤沙弥沙弥尼。偷罗遮。比丘尼谤比丘。僧伽婆尸沙。比丘尼谤式叉摩那沙弥沙弥尼。偷罗遮。式叉摩那谤比丘比丘尼。突吉罗。</p>
  <p>如世尊所说。比丘无根波罗夷谤比丘。僧伽婆尸沙。无根逆罪谤比丘。得何罪。答僧伽婆尸沙。又说犯僧伽婆尸沙。突吉罗。云何僧伽婆尸沙。谓以杀母父阿罗汉谤。僧伽婆尸沙。破僧出佛身血谤。突吉罗。如是说者。一切犯僧伽婆尸沙。何以故。一切无间罪非比丘故。除无间罪。以余法谤。偷罗遮。突吉罗。遣使手印展转无根五逆谤。偷罗遮。比丘自作书某甲比丘杀母父阿罗汉。破僧恶心出佛身血。偷罗遮。</p>
  <p>问颇有比丘无根谤不犯耶。答有。谓狂散乱重病。聋盲喑哑。眠入定谤。皆偷罗遮。何以故。心不住自性故。</p>
  <p>问颇有比丘无根波罗夷谤不犯耶。答有。本犯戒。本不和合。贼住。污染比丘尼。突吉罗。比丘自言。我杀母杀父谤。僧伽婆尸沙。乃至出佛身血谤。僧伽婆尸沙。展转亦如是。比丘尼亦如是。比丘尼谤比丘亦如是。比丘谤式叉摩那乃至沙弥尼。突吉罗。比丘尼亦如是。式叉摩那谤比丘比丘尼。突吉罗。</p>
</body></html>